জাতির উদ্দেশ্যে মাননীয় প্রধানমন্ত্রী নরেন্দ্র মোদীর ‘মন কি বাত’ (ষোড়শ পর্ব) অনুষ্ঠানের বাংলা অনুবাদ আমার প্রিয় দেশবাসী, ২০১৬-র এই প্রথম ‘মন কি বাত’।
‘মন কি বাত’ আমাকে আপনাদের সঙ্গে এমনভাবে জুড়ে রেখেছে – এমন ভাবে বেঁধে রেখেছে, যে কোনও জিনিস চোখে পড়লে বা কোন ভাবনা মাথায় এলে তা আপনাদের বলতে ইচ্ছা হয়।
কাল আমি পূজনীয় বাপুর প্রতি শ্রদ্ধাঞ্জলি জানানোর জন্য রাজঘাট গিয়েছিলাম।
শহীদদের প্রতি শ্রদ্ধা জানানোর জন্য প্রতি বছর আমরা এই দিনটি পালন করি।
দেশের জন্য প্রাণকে বাজি রেখেছিলেন যাঁরা, প্রাণ উৎসর্গ করেছিলেন যেসব মহাপুরুষেরা, সেইসব বীরপুরুষদের জন্য – দেশের জন্য, ত্যাগ স্বীকার করেছেন যাঁরা, তাঁদের জন্য এই দিন ঠিক ১১টার সময় দু’মিনিটের নিরবতা পালন করে সেইসব মানুষদের প্রতি শ্রদ্ধাজ্ঞাপন করার সুযোগ পাই আমরা।
কিন্তু যদি আমরা দেখি যে আমাদের মধ্যেই কিছু মানুষ রয়েছেন যাঁরা এটা করেননি, তখন আপনার কি মনে হবে না যে এটা আমাদের অভ্যাস হওয়া উচিত।
এটা আমাদের জাতীয় কর্তব্য হিসাবে পালন করা উচিত?
আমি জানি আমার একটা ‘মন কি বাত’-এর মাধ্যমে এই কাজ সম্ভব নয়।
তবু, কাল আমি যা অনুভব করেছিলাম, তা আপনাদের বলতে চেয়েছি।
আর এটাই তো দেশের জন্য কাজ করার উৎসাহ যোগায়।
আপনি কল্পনা করুন, প্রতি বছর ৩০ জানুয়ারি ঠিক ১১টার সময় একশ’ পঁচিশ কোটি দেশবাসী দু’মিনিটের জন্য নীরবতা পালন করেন।
আপনি কল্পনা করতে পারেন – এই ঘটনার শক্তি কতখানি?
আর এটা ঠিক যে শাস্ত্রে বলেছে – ‘সংগচ্ছধ্বং সংবদধ্বং সং বো মনা সিজানতাম্‌।
’ – আমরা সবাই একসঙ্গে চলব, একসঙ্গে বলব, আমাদের মনের ঐক্য বজায় থাকবে – এটাই দেশের প্রকৃত শক্তি।
এই শক্তিকে জীবনদান করে এই সব ঘটনা।
আমার প্রিয় দেশবাসী, কিছু দিন আগে আমি সর্দার প্যাটেলের লেখা পড়ছিলাম।
কিছু কথা আমার মনোযোগ আকর্ষণ করল।
তাঁর একটি কথা আমার খুব পছন্দ হয়েছে।
খাদির ব্যাপারে সর্দার প্যাটেল বলেছেন ভারতবর্ষের স্বাধীনতা খাদির ওপর নির্ভর করছে।
ভারতবর্ষের সভ্যতাও নির্ভরশীল খাদির ওপরেই।
ভারতবর্ষে যে অহিংসা ধর্মকে আমরা পরম ধর্ম বলে মানি, তাও জুড়ে রয়েছে এই খাদিরই সঙ্গে।
ভারতবর্ষের কৃষক সমাজ, যাঁদের জন্য আমরা নানা রকম ভাবনাচিন্তা করছি, তাঁদের কল্যাণও নিহিত আছে খাদির মধ্যেই।
সর্দার সাহেবের অভ্যাস ছিল সোজা কথা সোজা ভাষায় বলার, আর উনি খুব সুন্দরভাবে খাদির মাহাত্ম্য বর্ণনা করেছেন।
গতকাল, ৩০ জানুয়ারি, পূজনীয় বাপুর পুণ্যতিথিতে আমি দেশে খাদি ও গ্রামোদ্যোগ-এর সঙ্গে যত লোক যুক্ত আছেন, তাঁদের যত জনের কাছে পৌঁছনো সম্ভব, চিঠি লিখে তাঁদের কাছে পৌঁছনোর চেষ্টা করেছি।
পূজনীয় বাপু বিজ্ঞানের সপক্ষে ছিলেন।
আমিও প্রযুক্তির ব্যবহার করেছি, আর এই প্রযুক্তির মাধ্যমে এইরকম লাখ লাখ ভাই-বোনের কাছে পৌঁছনোর চেষ্টা করেছি।
খাদি এখন এক প্রতীক – এক আলাদা পরিচিতি।
খাদি যুব প্রজন্মের কাছে এখন এক আকর্ষণের কেন্দ্রবিন্দু হয়ে উঠছে।
বিশেষ করে যাঁরা সার্বিক স্বাস্থ্য চর্চা এবং জৈব উপাদানের ব্যবহার পছন্দ করেন, তাঁদের জন্য এটা এক উত্তম উপায় হয়ে উঠেছে।
ফ্যাশনের ক্ষেত্রেও খাদি তার নিজের জায়গা তৈরি করে নিয়েছে।
আমি খাদির সঙ্গে যুক্ত সব মানুষকে অভিনন্দন জানাচ্ছি।
তাঁরা খাদিতে নতুনত্ব আনার জন্য সবরকমভাবে চেষ্টা করেছেন।
অর্থনীতিতে বাজারের এক গুরুত্ব আছে।
খাদি মানুষের মনের কাছাকাছি আসার সঙ্গে সঙ্গে তার অর্থকরী দিকটির উন্নতিও অনিবার্য হয়ে উঠেছে।
আমি মানুষকে বলি যে আপনাদের কাছে তো নানা রকম উপাদানের পোশাক আছে, সেইসঙ্গে খাদিও তো থাকা উচিত।
এখন মানুষরাও বুঝতে শিখেছেন যে শুধুই খাদির পোষাক না পরলেও এক-আধটা খাদির পোষাক থাকতেই পারে।
এই সঙ্গে আমার পরামর্শে খাদির জন্য এক সদর্থক সরকারী পরিবেশ গড়ে উঠছে।
বহু বছর আগে সরকার খাদির পূর্ণ ব্যবহার করত।
কিন্তু আস্তে আস্তে আধুনিকীকরণের নামে তা বন্ধ হয়ে যায়।
ফলে খাদির সঙ্গে যুক্ত আমাদের সেই সব গরীব মানুষরা বেকার হয়ে যায়।
খাদি কোটি কোটি মানুষকে কাজের সুযোগ দেওয়ার ক্ষমতা রাখে।
বিগত দিনে রেল, পুলিশ, ভারতীয় নৌবাহিনী, উত্তরাখণ্ডের ডাক বিভাগ প্রভৃতি বেশ কয়েকটি সরকারি সংস্থা খাদির উপযোগিতাকে উৎসাহ দেওয়ার জন্য বেশ কিছু পদক্ষেপ নিয়েছেন।
আর আমাকে জানানো হয়েছে যে সরকারী দপ্তরগুলির এই প্রচেষ্টার ফলে সরকারের চাহিদা পূরণের লক্ষ্যে খাদির সঙ্গে যুক্ত মানুষদের জন্য অতিরিক্ত ১৮ লক্ষ মানব দিবস তৈরি হবে।
১৮ লক্ষ মানব দিবস – এ নিজেই এক বিরাট পদক্ষেপ।
পূজনীয় বাপুজীও প্রযুক্তির উন্নতির জন্য সর্বদা উৎসাহী ও সচেষ্ট ছিলেন।
সেইজন্যই তো আমাদের চরকার উন্নতি হতে হতে আজ এখানে এসে পৌঁছেছে।
আজকের দিনে সৌরশক্তি কাজে লাগিয়ে চরকা চালানো, সৌরশক্তিকে চরকার সঙ্গে যুক্ত করা এক অত্যন্ত সফল প্রচেষ্টা।
এর ফলে পরিশ্রম কমেছে, উৎপাদন বেড়েছে এবং গুণগত মানের উন্নতি হয়েছে।
বিশেষ করে সৌরশক্তি পরিচালিত চরকার জন্য লোকে আমাকে অনেক চিঠি লিখেছেন।
রাজস্থানের দশা থেকে গীতাদেবী, কোমলদেবী আর বিহারের নওয়াদা জেলার সাধনাদেবী আমায় চিঠি লিখে জানিয়েছেন যে, সৌরশক্তি পরিচালিত চরকার জন্য তাঁদের জীবনে অনেক পরিবর্তন এসেছে।
তাঁদের রোজগার দ্বিগুণ হয়ে গেছে।
সুতলীর প্রতি লোকের আকর্ষণ বেড়ে গেছে।
এই সমস্ত কিছুই এক নতুন উৎসাহের সঞ্চার করে।
আর ৩০ জানুয়ারি যখন শ্রদ্ধেয় বাপুকে আমরা স্মরণ করি, তখন আমি আবারও বলব, আপনাদের নানান পোশাকের মধ্যে খাদিকেও অবশ্যই স্থান দিন।
আমার প্রিয় দেশবাসী, ২৬ জানুয়ারি দিনটি আমরা যথেষ্ট উৎসাহ-উদ্দীপনার সঙ্গে পালন করেছি।
চারদিকে আতঙ্কবাদীদের সন্ত্রাসের কথা মাথায় রেখেও দেশবাসী তাঁদের সাহস, তাঁদের উদ্দীপনা দেখিয়েছেন এবং যথেষ্ট আড়ম্বরের সঙ্গে সাধারণতন্ত্র দিবস পালন করেছেন।
কিন্তু কিছু মানুষ অন্য কথা বলছেন।
আর আমার মনে হয়, এই কথার প্রতি সবার মনোযোগ দেওয়া উচিত।
বিশেষ করে হরিয়ানা এবং গুজরাট, এই দুটি রাজ্য এক অভূতপূর্ব প্রচেষ্টা করেছে।
এবছর তারা নিজ নিজ রাজ্যের প্রতিটি গ্রামে যে সরকারী বিদ্যালয় আছে, সেখানে পতাকা উত্তোলন করার জন্য সেই গ্রামে সবথেকে শিক্ষিত মেয়েটিকে মনোনীত করেছিলেন তাঁরা।
হরিয়ানা আর গুজরাট মেয়েদের সম্মান দিয়েছে, শিক্ষিত মেয়েদের আরও সম্মানিত করেছে।
‘বেটি বাঁচাও বেটি পড়াও’-এর লক্ষে এক গুরুত্বপূর্ণ বার্তা দেওয়ার প্রচেষ্টা করেছে তারা।
আমি দুই রাজ্যের এই ভাবনাকে অভিনন্দন জানাই।
আর সেই সমস্ত মেয়েদের, যাঁদের পতাকা তোলার সুযোগ হয়েছিল, তাঁদের আমি অভিনন্দন জানাই।
হরিয়ানাতে তো আরও ঘটনা ঘটেছে।
গত এক বছরে যে সমস্ত পরিবারে কন্যা সন্তানের জন্ম হয়েছে, ২৬ জানুয়ারি সেইসব পরিবারকে বিশেষভাবে আমন্ত্রণ জানানো হয়েছিল, অনুষ্ঠানে ভি-আই-পি হিসাবে প্রথম সারিতে বসার সুযোগ দেওয়া হয়েছিল।
এটা আমাদের এক মস্ত বড় গৌরবের মুহূর্ত।
আর আমার আরও আনন্দ এই যে, আমি ‘বেটি বাঁচাও বেটি পড়াও’ প্রকল্পের সূচনা হরিয়ানা থেকেই করেছিলাম।
কারণ হরিয়ানাতে লিঙ্গ অনুপাত যথেষ্ট অসামঞ্জস্যপূর্ণ হয়ে গিয়েছিল।
প্রতি হাজার পুত্র-সন্তানের তুলনায় কন্যা-সন্তানের সংখ্যা ছিল অত্যন্ত কম।
খুব চিন্তা ছিল, কারণ সামাজিক ভারসাম্য বিপদের সম্মুখীন হয়েছিল।
যখন এই কাজের জন্য আমি হরিয়ানাকে বেছে নিয়েছিলাম, তখন আমাদের আধিকারিকরা আমাকে বারণ করেছিলেন।
তাঁদের যুক্তি ছিল, হরিয়ানাতে কন্যা-সন্তানদের প্রতি অত্যন্ত নঞর্থক পরিবেশ রয়েছে।
কিন্তু আমি কাজ করেছিলাম, আর আজ আমি হরিয়ানাকে আন্তরিক অভিনন্দন জানাচ্ছি, তাঁরা আমার প্রয়াসকে গুরুত্ব দিয়েছেন, আর কন্যাসন্তান জন্মের হারে যথেষ্ট উন্নতি হয়েছে।
তাঁদের সামাজিক জীবনে যে পরিবর্তন এসেছে, তার জন্য সত্যি সত্যিই আমি অভিনন্দন জানাচ্ছি।
গতবার ‘মন কি বাত’ অনুষ্ঠানে আমি দুটি কথা বলেছিলাম।
প্রথমত, নাগরিক হিসাবে আমাদের দেশের মহাপুরুষদের মূর্তি পরিষ্কার পরিচ্ছন্ন রাখার দায়িত্ব আমরা কেন পালন করব না?
মূর্তি স্থাপনের সময় আমরা খুব আবেগপ্রবণ হয়ে পড়ি, কিন্তু পরে আর তার দিকে মনোযোগ দিই না।
দ্বিতীয়ত, বলেছিলাম যে, সাধারণতন্ত্র দিবস উপলক্ষে আমরা কর্তব্য-র প্রতি কীভাবে মনোযোগ দেব এবং কর্তব্য নিয়ে আলোচনা কীভাবে করব।
আমাদের অধিকার নিয়ে আমরা অনেক কথা বলি – কথা চলতেই থাকে, কিন্তু আমাদের দায়িত্ব কর্তব্য নিয়েও তো ভাবনা-চিন্তা করা উচিত।
আমার আনন্দ হচ্ছে যে দেশের বেশ কিছু জায়গার সাধারণ মানুষ, সামাজিক সংগঠন, শিক্ষা প্রতিষ্ঠান এবং সাধু মহাত্মারা কর্তব্য পালনের লক্ষ্যে এগিয়ে এসেছেন।
আর তাঁরা সবাই যেখানে যেখানে এইসব মূর্তি আছে সেগুলি এবং তার চারপাশ পরিষ্কার-পরিচ্ছন্ন করেছেন।
এক শুভ সূচনা হয়েছে।
এটা শুধু ‘স্বচ্ছতা অভিযান’ নয়, ‘সম্মান অভিযান’-ও বটে।
আমি প্রত্যেকের উল্লেখ করতে পারছি না, কিন্তু যা খবর পেয়েছি, তা অত্যন্ত সন্তোষজনক।
কিছু মানুষ সংকোচবশত তাঁদের কাজের খবর দেন না।
আমি তাঁদের অনুরোধ করছি, mygov পোর্টালে আপনি যে মূর্তি পরিষ্কার করেছেন, তার ছবি অবশ্যই পাঠান।
সারা পৃথিবীর লোক তা দেখে গর্ব অনুভব করবে।
এভাবেই ২৬ জানুয়ারি আমি নাগরিকের কর্তব্য ও অধিকার সম্পর্কে মানুষের মতামত জানতে চেয়েছিলাম।
আমার আনন্দ হচ্ছে, হাজার হাজার মানুষ তাতে অংশ নিয়েছেন।
আমার প্রিয় দেশবাসী, একটা কাজের জন্য আমার আপনাদের সাহায্য চাই, আর আমার দৃঢ় বিশ্বাস যে আপনারা আমাকে সাহায্য করবেন।
আমাদের দেশে কৃষকদের নাম করে নানান কথা বলা হয়ে থাকে।
আমি সেই বিতর্কে যেতে চাই না।
কৃষকদের এক মস্ত বড় বিপদ প্রাকৃতিক দুর্যোগ, যার ফলে তাঁদের সমস্ত পরিশ্রম বিফলে যায়।
তাঁদের সময়ের কোন মূল্য তাঁরা পান না।
তাঁদের সুরক্ষা দেওয়ার জন্য একটাই উপায় আমার মাথায় আসছে, তা হল ফসল বীমা প্রকল্প।
২০১৬ সালে ভারত সরকার কৃষকদের এক মস্ত বড় উপহার দিয়েছেন – প্রধানমন্ত্রী ফসল বীমা প্রকল্প।
এই প্রকল্পের প্রশংসা হবে – বাহবা হবে – প্রধানমন্ত্রীকে অভিনন্দন জানানো হবে – সেই জন্য এই প্রকল্প নয়।
এতদিন ধরে ফসলের বীমার ব্যাপারটি আলোচিত হয়ে চলেছে।
কিন্তু দেশের ২০-২৫ শতাংশের বেশি কৃষক এর সুবিধা নিতে পারেননি, এর সঙ্গে যুক্ত হতে পারেননি।
আমরা কি এই প্রতিজ্ঞা করতে পারি যে, আগামী দু-এক বছরের মধ্যে আমরা অন্তত দেশের ৫০ শতাংশ কৃষককে এই ফসল বীমা প্রকল্পের সঙ্গে যুক্ত করতে পারব?
ব্যস্‌, আমার শুধু এই ব্যাপারে আপনাদের সাহায্য চাই।
কারণ, যদি কৃষক ফসল বীমার সুবিধা পায়, তাহলে বিপদের সময় তা যথেষ্ট কাজে আসে।
আর এবার ‘প্রধানমন্ত্রী ফসল বীমা প্রকল্প’ যে জনসাধারণের এত স্বীকৃতি পেয়েছে তার কারণ, ফসল বীমা প্রকল্পকে অত্যন্ত সরল ও সুদূরপ্রসারী করা হয়েছে এবং প্রযুক্তির সাহায্য নেওয়া হয়েছে।
এটাই সব নয়।
ফসল কাটার ১৫ দিনের মধ্যে যদি কোনও দুর্ঘটনা ঘটে, তবে সেক্ষেত্রেও সাহায্যের প্রতিশ্রুতি দেওয়া হয়েছে।
প্রযুক্তির ব্যবহারের মাধ্যমে কীভাবে এই কাজে গতি আনা যায়, বীমা-র পয়সা পাওয়ার ক্ষেত্রে যাতে দেরি না হয়, এই সমস্ত বিষয়ের প্রতি মনোযোগ দেওয়া হয়েছে।
সব থেকে বড় বিষয় যেটা, সেটা হল ফসল বীমার প্রিমিয়াম এতটা কম করা হয়েছে যা সম্ভবত কেউ চিন্তাও করতে পারেনি।
নতুন বীমা প্রকল্পে কৃষকদের প্রিমিয়ামের অধিকতম মাত্রা খারিফ ফসলের জন্য দুই শতাংশ এবং রবি ফসলের জন্য দেড় শতাংশ হবে।
এখন আমাকে বলুন, আমার কোনও কৃষকভাই যদি এই সুযোগ থেকে বঞ্চিত থাকে, তাহলে তার লোকসান হবে কি না?
আপনি হয়তো কৃষক নন, কিন্তু ‘মন কি বাত’ অনুষ্ঠান শুনছেন – আপনি কী কৃষকদের কাছে আমার কথা পৌঁছে দেবেন?
আর এইজন্যই আমি চাই যে এটার আরও প্রচার হোক।
এই কারণে এবার আমি আপনাদের জন্য একটা নতুন প্রকল্প এনেছি।
আমি চাই আমার ফসল বীমা প্রকল্পের কথা প্রত্যেক মানুষের কাছে পৌঁছাক।
আর এটা ঠিক যে টিভি বা রেডিও-তে আপনারা ‘মন কি বাত’ অনুষ্ঠান শোনেন।
কিন্তু যদি পরবর্তীকালে শুনতে চান তাহলে কী করবেন?
এবার আমি আপনাদের একটি নতুন উপহার দিতে যাচ্ছি।
আপনারা মোবাইল ফোনে যে কোনও সময় ‘মন কি বাত’ অনুষ্ঠান শুনতে পাবেন।
আপনাদের শুধু এটাই করতে হবে যে আপনার মোবাইল ফোন থেকে একটি মিসকল করুন।
‘মন কি বাত’-এর জন্য মোবাইল নম্বর হল – 81908 81908– ‘আট এক নয় শূন্য আট – আট এক নয় শূন্য আট’।
আপনি মিস কল করলে যে কোনও সময়েই ‘মন কি বাত’ শুনতে পাবেন।
এখনও পর্যন্ত এই পরিষেবাটি হিন্দি ভাষায়, কিন্তু খুব শীঘ্রই আপনাদের মাতৃভাষাতেও ‘মন কি বাত’ শোনার সুযোগ হবে।
এর জন্য প্রয়োজনীয় ব্যবস্থা নেওয়া হচ্ছে।
আমার প্রিয় যুবা বন্ধুগণ, আপনারা দারুণ কাজ করেছেন।
১৬ জানুয়ারি যখন ‘স্টার্ট-আপ’ কর্মসূচি শুরু হয়, সারা দেশের যুবসম্প্রদায়ের মধ্যে এক নতুন শক্তি, নতুন চেতনা, নতুন আশা, নতুন উৎসাহ আমি অনুভব করেছিলাম।
এই কর্মসূচিতে যোগদানের জন্য লক্ষ লক্ষ মানুষ নাম নথিভুক্ত করিয়েছেন।
কিন্তু জায়গার অভাবে শেষ পর্যন্ত বিজ্ঞান ভবনে অনুষ্ঠানের আয়োজন করা হয়।
আপনারা সেখানে পৌঁছতে পারেননি, কিন্তু পুরো সময় অনলাইন-এ এতে অংশগ্রহণ করেছেন।
একটা অনুষ্ঠানে লক্ষ লক্ষ যুবা কয়েক ঘণ্টা নিজেদের যুক্ত রেখেছেন – এটা বিরলতম ঘটনা, কিন্তু এটা হয়েছে।
আর আমি দেখছিলাম, ‘স্টার্ট-আপ’ নিয়ে লোকের মনে কত আশা!
কিন্তু একটা বিষয় যা সাধারণ মানুষ ভাবেন, তা হল ‘স্টার্ট-আপ’-এর অর্থ আই-টি সম্বন্ধীয় কিছু বিষয় যা খুব পরিশীলিত।
‘স্টার্ট-আপ’-এর এই অনুষ্ঠানের পর এই ভ্রান্ত ধারণা কেটে গেছে।
‘স্টার্ট-আপ’তো ‘আই-টি’-র একটা ছোটো অংশ মাত্র।
জীবন বিশাল, তাই প্রয়োজনীয়তাও অনন্ত।
স্টার্ট-আপ-ও প্রচুর সুযোগ নিয়ে আসবে।
কিছুদিন আগে আমি সিকিমে গিয়েছলাম।
সিকিম এখন দেশের ‘অরগ্যানিক স্টেট’ হয়ে গেছে।
সারা দেশের কৃষি মন্ত্রী এবং কৃষি সচিবদের আমি সেখানে আমন্ত্রণ জানিয়েছিলাম।
সেখানে আমার দু’জন যুবা বন্ধুর সঙ্গে মিলিত হওয়ার সুযোগ হয়েছে, যাঁরা আই-আই-এম থেকে পাশ করে বেরিয়েছেন।
প্রথমজন অনুরাগ অগ্রবাল, আর দ্বিতীয় জন সিদ্ধি কারনানি (Siddhi Karnani) – সিকিমে এঁদের সঙ্গে দেখা হয়েছিল, এঁরাও স্টার্ট-আপ শুরু করতে চান।
ওঁরা উত্তর-পূর্ব ভারতে কাজ করছেন, কৃষিক্ষেত্রে ভেষজ এবং জৈব উৎপাদনের গ্লোবাল মার্কেটিং করছেন।
এটা বেশ গুরুত্বপূর্ণ বিষয়।
গতবার আমি স্টার্ট-আপ-এর সঙ্গে যুক্ত লোকেদের ‘নরেন্দ্র মোদী অ্যাপ’-এ নিজেদের অভিজ্ঞতার কথা জানাতে বলেছিলাম।
কিছু মানুষ পাঠিয়েছেন, কিন্তু আরও বেশি পেলে আমি খুশি হব।
কিন্তু যা পেয়েছি, তা সত্যিই প্রেরণামূলক।
Viswas Dwibedi নামের একজন যুবক অনলাইন কিচেন স্টার্ট-আপ করেছেন।
উনি জীবিকার অন্বেষণে আসা মধ্যবিত্ত মানুষদের জন্য ‘অনলাইন নেটওয়ার্কিং’-এর মাধ্যমে টিফিন পৌঁছে দেওয়ার কাজ করছেন।
Mr. Dignesh Pathak নামে একজন কৃষকদের জন্য বিশেষ করে পশুখাদ্য নিয়ে কাজের বিষয়ে মনস্থির করেছেন।
পশুরা যদি ভালো আহার পায়, তাহলে ভালো দুধ পাব।
ভালো দুধ পেলে আমাদের দেশের যুবকবৃন্দ শক্তিশালী হবে।
Manoj Gilda, Nikhil Ji কৃষিজাত পণ্য গুদামজাতকরণের স্টার্ট-আপ শুরু করেছেন।
তাঁরা বৈজ্ঞানিক প্রক্রিয়ায় ফল সংরক্ষণ ব্যবস্থার সঙ্গে কৃষি উৎপাদনের জন্য বৃহদায়তন গুদামের ব্যবস্থা তৈরি করেছেন।
এরকম অনেক প্রস্তাব এসেছে।
আপনারা আরও এরকম প্রস্তাব পাঠান – আমার ভালো লাগবে।
‘মন কি বাত’ অনুষ্ঠানে যেমন আমি স্বচ্ছতা বিষয়ে বার বার বলছি, সেই রকম স্টার্ট-আপ বিষয় নিয়েও যদি আমাকে বার বার বলতে হয়, তাহলে আমি বলব, কারণ আপনাদের ঝুঁকি নেওয়ার এই সাহস-ই আমার প্রেরণা।
আমার প্রিয় দেশবাসী, স্বচ্ছতা এবং সৌন্দর্য পরস্পর সম্পর্কিত।
অনেক বছর ধরে আমরা আবর্জনার বিরুদ্ধে আমাদের বিরূপতা ব্যক্ত করেছি কিন্তু আবর্জনা কমেনি।
এখন দেশবাসী আবর্জনার কথা ছেড়ে স্বচ্ছতার আলোচনা শুরু করেছে আর পরিচ্ছন্নতার কাজ কোথাও না কোথাও চলছে।
কিন্তু এখন দেশের নাগরিকরা এক নতুন পদক্ষেপ নিয়ে স্বচ্ছতাকে সৌন্দর্যের সঙ্গে যুক্ত করেছেন।
এতো সোনায় সোহাগা!
বিশেষ করে রেলওয়ে স্টেশনগুলিতে এটা লক্ষণীয়।
আমি দেখেছি যে, আজকাল অনেক রেলওয়ে স্টেশন সেখানকার স্থানীয় নাগরিক, শিল্পী ও শিক্ষার্থীরা সাজানোর কাজে এগিয়ে এসেছেন।
স্থানীয় শিল্পকে গুরুত্ব দিয়ে দেওয়ালগুলিকে পেইন্টিং করছেন, সুন্দর সুন্দর সাইনবোর্ড লাগাচ্ছেন, যাতে মানুষ সচেতন হয়, এমন আরও কত কী করছেন।
আমাকে কেউ একজন বলেছেন যে আদিবাসী মহিলারা স্থানীয় Sohrai এবং Kohowar Art Design দিয়ে হাজারীবাগ রেলওয়ে স্টেশনকে সাজিয়েছেন।
থানে জেলার তিনশতাধিক স্বেচ্ছাসেবী কিং সার্কেল, মাতুঙ্গা, বরিভেলি, খার স্টেশনগুলিকে সাজিয়েছেন।
এদিকে রাজস্থান থেকেও অনেক খবর আসছে, যেমন – সওয়াই-মাধোপুর, কোটা প্রভৃতি।
আমার এরকম মনে হচ্ছে যে, আমাদের রেলওয়ে স্টেশনগুলি আমাদের সংস্কৃতির পরিচায়ক হয়ে উঠবে।
রেলযাত্রীরা এখন আর জানালা দিয়ে চা-পকোড়ার বিক্রেতাকে খুঁজবেন না।
ট্রেনে বসে বসেই দেওয়ালের দিকে তাকিয়ে দেখবেন যে এখানকার বিশেষত্ব কী।
আর এটা না রেলওয়ে-র উদ্যোগ ছিল – না নরেন্দ্র মোদীর।
এটা ছিল সাধারণ নাগরিকদের উদ্যোগ।
দেখুন সাধারণ নাগরিকরা কী করতে পারে!
আমি তো বেশ কিছু ছবি পেয়েছি, কিন্তু আরও কিছু এইরকম ছবি দেখার ইচ্ছা আছে।
রেলওয়ে স্টেশন-এ বা অন্য কোথাও আপনারা স্বচ্ছতার সঙ্গে সৌন্দর্যকে যুক্ত করার প্রয়াস করেছেন সেরকম কিছু ছবি কী আমাকে পাঠাতে পারেন?
নিশ্চয় পাঠান!
আমি দেখবো, অন্যরাও দেখবে এবং এর থেকে প্রেরণা পাবে।
রেলওয়ে স্টেশনে যেটা সম্ভব সেটা তো বাস স্ট্যাণ্ডে, হাসপাতালে, বিদ্যালয়ে, মন্দির, গির্জাঘর বা মসজিদের আশেপাশে বা বাগানেও হতে পারে।
যাঁরা এটা চিন্তা করেছেন, যাঁরা শুরু করেছেন এবং যাঁরা এটা কার্যকর করেছেন তাঁরা সকলেই অভিনন্দনযোগ্য।
আপনারা আমাকে নিশ্চয়ই ছবি পাঠাবেন – আমি দেখতে চাই আপনারা কী কী করেছেন!
আমার প্রিয় দেশবাসী, আমাদের জন্যে গর্বের বিষয় যে ফেব্রুয়ারির প্রথম সপ্তাহে চার থেকে আট তারিখ পর্যন্ত ভারত এক বৃহৎ আপ্যায়নের ব্যবস্থা করছে।
বিশ্বের বিভিন্ন স্থান থেকে আমাদের এখানে অতিথিরা আসছেন আর আমাদের নৌসেনা পুরো উদ্যমে আপ্যায়নের জন্য তৈরি হচ্ছে।
বিশ্বের অনেক দেশের যুদ্ধ জাহাজ, নৌসেনা, জাহাজ অন্ধ্রপ্রদেশের বিশাখাপত্তনমের সমুদ্রতটে একত্রিত হচ্ছে।
ভারতের সমুদ্রতটে ‘ইন্টারন্যাশনাল ফ্লিট রিভিউ’ অনুষ্ঠিত হবে।
বিশ্বের সৈন্যশক্তি ও আমাদের সৈন্যশক্তির মধ্যে বোঝাপড়ার এটি একটি প্রয়াস, একটি সংযুক্ত অনুশীলন এবং একটি খুব বড়ো সুযোগ।
আগামী দিনে টিভি মিডিয়ার মাধ্যমে এই বিষয়ে তথ্য তো আপনারা পাবেনই, কারণ এটি একটি বড় অনুষ্ঠান এবং সবাই একে বিশেষ গুরুত্ব দিচ্ছেন।
ভারতের মত দেশের জন্য এটি বিশেষ গুরুত্বপূর্ণ।
কারণ ভারতের সামুদ্রিক ইতিহাস তো সুবর্ণরঞ্জিত।
সংস্কৃততে সমুদ্রকে ‘উদধি’ বা ‘সাগর’ বলা হয়।
এর অর্থ অনন্ত – অসীম।
সীমানা আমাদের আলাদা করতে পারে, জমিও আমাদের আলাদা করতে পারে, কিন্তু জল আমাদের যুক্ত করে, সমুদ্র আমাদের যুক্ত করে।
সমুদ্রের মাধ্যমে আমরা যে কোনও কারোর সঙ্গে যুক্ত হতে পারি।
বহু শতাব্দীর আগে থেকে আমাদের পূর্বসূরিরা বিশ্ব ভ্রমণ করে, বিশ্ব-বাণিজ্য করে সমুদ্রপথের এই শক্তির সঙ্গে পরিচয় করিয়েছিলেন।
ছত্রপতি শিবাজী-ই হন বা চোল সম্রাটরা – সমুদ্রশক্তির বিষয়ে তাঁরা নিজেদের এক নতুন পরিচয় তৈরি করেছিলেন।
এখনও পর্যন্ত আমাদের অনেক রাজ্য সমুদ্রের সঙ্গে সম্পৃক্ত – নানান সংস্কৃতি এখনও জীবিত যা উৎসব রূপে পালন করা হয়।
পৃথিবীর বিভিন্ন দেশ ভারতের অতিথি হচ্ছে, নৌসেনার শক্তির পরিচয় পাচ্ছে – এটা একটা ভালো সুযোগ।
এই বিশেষ অনুষ্ঠানে উপস্থিত হওয়ার সুযোগ আমি পাব।
সেই রকমই ভারতের পূর্বাঞ্চলে গুয়াহাটিতে সার্ক দেশগুলির ক্রীড়া উৎসব অনুষ্ঠিত হবে।
সার্ক দেশগুলির হাজার-হাজার খেলোয়ার গুয়াহাটিতে আসছেন।
সার্ক দেশগুলির নতুন প্রজন্মের এক জমকালো খেলাধূলার উৎসব, যা আমদের গুয়াহাটিতে অনুষ্ঠিত হবে।
সার্ক দেশগুলোর সঙ্গে সম্পর্ক স্থাপনের এটা একটা ভালো সুযোগ।
আমার প্রিয় দেশবাসী, আমি প্রথমেই বলেছি, আমার মনে যা আসছে, যা ইচ্ছা হচ্ছে, খোলাখুলি আপনাদের সঙ্গে ভাগ করে নিই।
আগামী দিনে দশম ও দ্বাদশ শ্রেণির পরীক্ষা হবে।
গতবার ‘মন কি বাত’ অনুষ্ঠানে পরীক্ষা সম্পর্কে বিদ্যার্থীদের সঙ্গে আমি কথা বলেছিলাম।
যে সকল বিদ্যার্থী সফল হয়েছেন, কীভাবে পরীক্ষার দিনগুলি উদ্বেগহীন হয়ে কাটিয়েছেন, তাঁরা তাঁদের পরিবারের পরিবেশ, গুরুজন ও শিক্ষকদের ভূমিকা, নিজেদের প্রচেষ্টা, তাঁদের থেকে বয়োজ্যেষ্ঠরা তাঁদের কী বলেছেন, সেটা তাঁরা যেন বলেন – এটাই আমার কামনা।
পরীক্ষার্থীদের জন্য এটা একটা ভালো অভিজ্ঞতা হবে।
এবার আমরা এরকম একটা কাজ করতে পারি যে, আপনারা আপনাদের অভিজ্ঞতা ‘নরেন্দ্র মোদী অ্যাপ’-এ পাঠিয়ে দিন।
আমি মিডিয়াকেও অনুরোধ করব এর মধ্যে যে গুরুত্বপূর্ণ বিষয়গুলি আছে, সেগুলি তারা আগামী ফেব্রুয়ারি-মার্চ মাসে তাদের নিজেদের প্রচার মাধ্যমে প্রচার করুন যাতে সারা দেশের পরীক্ষার্থীরা এগুলো পড়বেন, টি.ভি.-তে দেখবেন আর তাঁরা চিন্তামুক্ত, উদ্বেগহীন পরীক্ষা কেমন হয়, হেসে-খেলে পরীক্ষা কীভাবে দেওয়া যায় – তার মোক্ষম দাওয়াই পেয়ে যাবেন।
আর আমার দৃঢ় বিশ্বাস প্রচার মাধ্যমের বন্ধুরা এই বিষয়ে নিশ্চয় সাহায্য করবেন।
তবে হ্যাঁ, এটা তখনই সম্ভব, যখন আপনারা এই সব বিষয়ে পাঠাবেন – পাঠাবেন তো?
নিশ্চয়ই পাঠান!
বন্ধুরা অনেক অনেক ধন্যবাদ!
সামনের মাসে পরবর্তী ‘মন কি বাত’-এ অবশ্যই মিলিত হব।
অনেক ধন্যবাদ!
