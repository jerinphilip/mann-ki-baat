
                        
                            
                                    पंतप्रधान नरेंद्र मोदी यांनी “मन की बात” या कार्यक्रमाद्वारे साधलेल्या संवादाचा मराठी अनुवाद  
                                
                            
                                
                                    माझ्या प्रिय देशवासियांनो, नमस्कार यंदा पावसाळयाची  सुरुवात चांगली झाली. आपल्या शेतकरी बंधु, भगिनींना खरीपाच्या पेरणीसाठी याची नक्कीच मदत होईल. मनाला आनंद वाटावा अशी आणखी एक गोष्ट माझ्या लक्षात  आली आणि आनंदही झाला. कडधान्ये आणि तेलबियांचा आपल्या  देशात नेहमीच तुटवडा  राहीला. गरीब माणसाला कडधान्ये लागतात, जेवणात, भाजीसाठी  थोड तेल लागते. यावर्षी जे धान्य हाती आले आहे त्यात कडधान्य उत्पादनात  50 टक्के आणि तेलबियांच्या उत्पादनात  जवळ जवळ 33 टक्के वाढ झाली याचा मला आनंद झाला. यासाठी माझ्या शेतकरी बंधु-भगिनींचे मी अभिनंदन करतो.माझ्या  प्रिय देशवासियांनो 26 जुलै ही तारीख आपल्या देशाच्या इतिहासात नोंदली गेली आहे विजय दिवस म्हणून. या देशाच्या जमिनीशी जे नाते  शेतकऱ्यांचे आहे, तेच सैनिकांचेही आहे.  कारगिल युध्दात आमचा एक-एक जवान, शंभर शत्रुसैनिकांवर तुटून पडला. शत्रूची कट कारस्थाने उधळून लावताना आपल्या शूर सैनिकांनी स्वत:च्या प्राणाचीही पर्वा केली नाही. त्या सर्व सैनिकांना  मी वंदन करतो.कारगिलचे   युध्द हे केवळ सीमेवर  लढले गेलेले  युध्द नव्हते, भारतातल्या प्रत्येक शहराचा, प्रत्येक गावाचा त्यात सहभाग होता. ज्यांचा तरुण मुलगा, भाऊ कारगिलमध्ये  शत्रूशी लढत होता, त्या मातांसाठी, बहिणीसाठी ही लढाई झाली. लग्नासाठी हातावर काढलेली मेंदी अजून वाळलीही नव्हती अशा तरुणींनी हे युध्द केले, आपल्या  धाडसी तरुण मुलाकडे पाहून, ज्यांना पुन्हा तरुण झाल्यासारखे वाटले अशा वडिलांनी  ही लढाई केली, आपल्या वडिलांचे बोट धरुन ज्याने अजून चालणे  शिकले नव्हते अशा मुलांनी ही लढाई केली. या सर्वांच्या बलिदानामुळेच आज भारत जगासमोर ताठ मानेने बोलू शकतो. म्हणूनच आजच्या या कारगिल विजय दिनी मी या सर्व सेनानींना प्रणाम करतो.माझ्यासाठी 26 जुलै या तारखेचे  आणखीही  एक वेगळे महत्त्व आहे. 2014 मध्ये  आमचे सरकार  सत्तेवर आल्यानंतर   काही महिन्यातच 26 जुलैच्या  दिवशी MyGov  मोहिमेची आम्ही सुरुवात केली. प्रत्येक नागरिकाला  विकास कामात  जोडण्यासाठी, लोकशाहीत त्यांचा सहभाग वाढवण्यासाठी हे संकेतस्थळ  आम्ही सुरु केले. आणि आज एक वर्षानंतर, मला हे सांगायला आनंद होतो की, जवळजवळ दोन कोटी नागरिकांनी मायजीओव्ही या संकेतस्थळाला भेट दिली. सुमारे साडेपाच लाख नागरिकांनी प्रतिक्रिया  नोंदवल्या, आणि विशेष म्हणजे पन्नास हजारापेक्षा  अधिक नागरिकांनी PMO APPLICATIONS वर  सूचना नोंदवल्या, त्यासाठी   त्यांनी वेळ काढला, हे काम महत्त्वाचे मानले. मनापासून  काही गोष्टी सुचवल्या याचा मला विशेष आनंद होतो.किती   महत्त्वाचे मुद्दे या नागरिकांनी मांडले. कानपूरच्या अखिलेश वाजपेयी यांनी सुचवले की, अपंग व्यक्तींसाठी रेल्वेच्या IRCTC संकेतस्थळाच्या माध्यमातून वेगळी तिकीटे का दिली जाऊ नयेत  ?  अशा व्यक्तींना रेल्वेचे तिकीट काढण्यासाठी त्रास होतो हे योग्य आहे का ? तसे पाहिले तर ही गोष्ट वरवर छोटी दिसते, पण सरकारला ही गोष्ट लक्षातच आली नव्हती, यावर कुणी  विचारच केला नव्हता. पण अखिलेश यांनी  मांडलेल्या  मुद्दयावर  सरकारने गांभीर्याने विचार केला आणि आज आपल्या अपंग बधु-भगिनींसाठी, तिकीट आरक्षणासाठी वेगळी व्यवस्था अंमलात  आली आहे. हल्ली नवीन लोगो  तयार होतात, टू लाइन  तयार होतात, कार्यक्रम धोरणे  यांची आखणी होते. मायजीओव्ही वर खूप सकारात्क सूचना येतात. शासनव्यवस्थेत   नवे वारे  वाहत  आहेत याचा अनुभव येतो आहे. एका नव्या चेतनेची  जाणीव होत आहे. येत्या पंधरा ऑगस्ट रोजी माझ्या भाषणात मी कोणते मुद्दे  मांडावेत यासाठी MyGov सूचना  यायला सुरुवात झाली आहे.चेन्नईहून सुमित्रा राघवचारी  यांनी बऱ्याच गोष्टी सुचवल्या  आहेत. बेटी बचाओ, बेटी पढाओ यावर बोला, निर्मल गंगा, स्वच्छ भारत यावर बोला. यातून माझ्या मनात एक विचार  आला. या पंधरा ऑगस्ट रोजी माझ्या भाषणात काय असावे हे तुम्ही मला सुचवाल का? MyGov या संकेतस्थळावर सुचवा, आकाशवाणीकडे  पत्र पाठवा, पंतप्रधान कार्यालयाकडे  पत्र पाठवा.    15 ऑगस्टच्या माझ्या भाषणात काय असावे ? यासाठी देशातल्या  नागरिकांनी मुद्दे सुचवावेत हा एक चांगला विचार आहे असे मी मानतो. तुम्ही नक्कीच चांगल्या  सूचना कराल असा मला विश्वास आहे.एका गोष्टीची मला काळजी वाटते, ती तुमच्यापर्यंत  पोचवितो. मला  काही कोणाला उपदेश करायचा नाही,  केंद्र सरकार, राज्य सरकार किंवा स्थानिक स्वराज्य संस्था यांच्यावर असलेल्या जबाबदारीतून पळवाट काढण्याचा माझा उद्देश नाही.नुकतेच दोन दिवसांपूर्वी  दिल्लीतल्या एका  अपघाताचे दृश्य मी पाहिले व अपघातानंतर तो स्कूटर चालक सुमारे दहा मिनिटे, जखमी अवस्थेत विव्हळत  होता. त्याला काहीच मदत मिळाली  नाही. मलाही अनेक जण सुचवतात की रस्ता सुरक्षा, वाहतूक सुरक्षा यावर तुम्ही बोला.  नागरिकांना जागृत करा. बेंगलूरुच्या होशाकोटे अक्षय यांनी, पुण्याच्या अमेय जोशींनी, कर्नाटकातल्या मुरबिदरीच्या प्रसन्ना काकुंजे यांनी आणखी बऱ्याच  जणांनी याच मुद्दयावर त्यांना वाटणारी चिंता व्यक्त केली आहे. आणि या सगळयांना  वाटणारी काळजी  रास्त आहे योग्य आहे. रस्ता  अपघातात जीव गमावणाऱ्यांची  आकडेवारी  पाहिली तर काळीज हेलावते. रस्ता अपघातात  प्रत्येक  चार मिनिटाला एका व्यक्तीचा मृत्यू  होतोय. यात चिंता वाटण्याचे आणखी एक कारण म्हणजे या मृत्यू पावणाऱ्यांमध्ये एक तृतीयांश व्यक्ती या 15 ते 25 या वयोगटातल्या असतात. मृत्यूचा  हा आघात पूर्ण  कुटुंब उध्वस्त  करतो. याबद्दल शासनाने  जे काम करायला हवे ते केलेच पाहिजे. पण पालकांना मी एक विनंती करतो. आपल्या मुलांना मग ते दुचाकी  चालवत असोत की चारचाकी, सुरक्षा खबरदारी  या सगळयाची शिकवण या मुलांना घरातूनच मिळेल, कुटुंबाकडून  मिळेल त्‍याकडे पालकांनी लक्ष द्यायला हवे. “बाबा लवकर  घरी” या असे ऑटो रिक्षामागे लिहिलेले आपण बघतो ते वाचल्यावर थेट मनाला, हृदयाला जाऊन भिडते. यासाठी मी  हे सांगतो आहे. याबाबतीत सरकारने बरीच नवी धोरणे आखली आहेत, पुढाकार घेतला आहे. रस्ता सुरक्षेबद्दल नागरिकांना प्रशिक्षित  करणे, रस्ते आखणीचे तंत्र असो किंवा अपघातग्रस्तांना तातडीने मदत  मिळण्याचा मुद्दा असो. या सर्व गोष्टी लक्षात घेऊन वाहतूक आणि सुरक्षा विधेयक आम्ही मांडणार आहोत. राष्ट्रीय रस्ता सुरक्षा धोरण, आणि रस्ता सुरक्षा कृती आराखडा यांची अंमलबजावणी करण्यासाठी अनेक महत्त्वाची पावले येत्या दिवसात उचलण्याचा आमचा विचार आहे.आणखी एक योजना  आम्ही आणतोय, नंतर  त्याचा विस्तार होईल. ती योजना म्हणजे कॅशलेस ट्रीटमेंट. गुडगाव, जयपूर, बडोदा, येथपासून अगदी मुंबई, रांची, रणगांव, मोंडीया येथील महामार्गांसाठी  ही कॅशलेस ट्रीटमेंट. त्याचा अर्थ असा की अपघातात जखमी झालेल्यांना अपघातानंतरच्या 50 तासांमध्ये तात्काळ वैद्यकीय मदत  कशी मिळेल, याकडे तातडीने लक्ष देणे जवळ पैसे आहेत की नाहीत, बिल कोण  भरेल ही सर्व काळजी बाजूला सारुन अपघातग्रस्तांना उपचार मिळणे याला आम्ही प्राधान्य देणार आहोत. अपघाताची माहिती देण्यासाठी 1033  हा टोल फ्री दूरध्वनी क्रमांक पूर्ण देशभरात, रुग्णवाहिकेची सोय या सगळया गोष्टी यात असतील. पण हे सगळे अपघात झाल्यानंतर. मुळात अपघात घडणारच नाही याकडे अधिक लक्ष देण्याची गरज आहे. कारण एक एक जीव तसेच प्रत्येकाचे जीवन अधिक  महत्त्वाचे आहे.कधी कधी मी सांगतो, की कर्मचाऱ्याने कर्मयोगी व्हावे. गेल्या काही दिवसात काही गोष्टी माझ्या लक्षात आल्या. त्याबद्दल आपल्याशी बोलावे असे मला वाटले. कधी कधी होते असे की नोकरी करता करता व्यक्ती  थकते, आणि फार थोडया दिवसांचा प्रश्न असेल तर पगार मिळतोय ना मग करु काम, अशी भावना असते. पण नुकतीच मला रेल्वेतल्या  एका कर्मचाऱ्याबद्दल माहिती मिळाली. नागपूर विभागात विजय  बिस्वाल या नावाचे एक तिकीट तपासनीस आहेत. चित्रं काढणे हा त्यांचा छंद. वेगवेगळया ठिकाणी जाऊन त्यांना चित्रे काढता आली असती आपण बिस्वाल यांनी रेल्वेलाच आपले आराध्य  मानले आणि रेल्वेशी संबंधित गोष्टींची चित्रे काढली. यामुळे होते काय त्यांना आनंद तर मिळतोच शिवाय काम करण्याची आवड निर्माण होते. बिस्वाल यांचे उदाहरण पाहून मला आनंद झाला . पण हाती घेतलेल्या कामात चैतन्य कसे आणायचे ?  आपली आवड, कला क्षमता  यांचा आपल्या कामाशी कसा मेळ घालयचा हे विजय बिस्वाल यांनी दाखवले आहे. त्यांच्या चित्राबद्दल आता बोलले जाईल अशी शक्यता आहे.आणखी एका गोष्टीची माहिती मला मिळाली. मध्य प्रदेशमधल्या, हरदा जिल्हयातल्या सरकारी अधिकाऱ्यांच्या पूर्ण गटाने, संघाने सुरु केलेले एक वेगळे काम, वेगळी मोहिम माझ्या मनाला स्पर्शून गेली. त्यांचे हे काम मला आवडले. या अधिकाऱ्यांनी  सुरु केली मोहिम “ऑपरेशन मलयुध्द” हे ऐकताना आपल्याला  वाटेल की काहीतरी वेगळी गोष्ट आहे. पण स्वच्छ भारत अभियानाला एक नवे वळण त्यांनी दिलेय, ही त्यातली खरी महत्त्वाची बाब आहे. ब्रदर नंबर वन या नावाची मोहिम  या अधिकाऱ्यांनी संपूर्ण जिल्हयात राबवली आहे. रक्षाबंधनाच्या निमित्ताने जो  भाऊ आपल्या बहिणीला शौचालय बांधून देईल तो सर्वोत्तम भाऊ अशी ती मोहीम आहे. अधिकाधिक नागरिकांना प्रेरित करुन ही मोहिम यशस्वी  करण्याचा निर्धार या गटाने केला आहे. संपूर्ण जिल्हयात  कुठेही माता भगिनींना  शौचासाठी उघडयावर जायला लागू नये हा त्यातला मूळ उद्देश. रक्षाबंधनाच्या सणाचे  औचित्य साधून हे काम ते करत आहेत.  पहा रक्षाबंधन  या संज्ञेचा अर्थ कसा बदलला ते. हरदा जिल्हयातल्या या सरकारी अधिकाऱ्यांच्या चमूचे मी अभिनंदन करतो, त्यांना शुभेच्छा  देतो.नुकतीच  एक बातमी मी ऐकली. कधी कधी अशा छोटया गोष्टी  माझ्या मनाला सुखावून जातात, म्हणून तुमच्यापर्यंत ते पोचवतोय. छत्तीसगडच्या, राजनंदगावजवळ केश्‍ला  नावाचे एक खेडे आहे. या गावातल्या लोकांनी प्रयत्नपूर्वक  मोहिम राबवून शौचालये बांधली. आता या गावातील कुणीही व्यक्ती शौचविधीसाठी उघडयावर जात नाही आणि जेव्हा शौचालय बांधण्याचे काम पूर्ण झाले, तेव्हा एखादा सण साजरा करावा तसा केश्‍ला गावाने आनंदोत्सव  साजरा केला. समाजजीवनातील मूल्यांमध्ये कसा बदल होतोय, लोकांची मानसिकत कशी बदलते आहे, आणि देशाचे नागरिक  देशाला प्रगतीपथावर कसे नेत आहेत याची ही उत्तम उदाहरणे माझ्यासमोर येत आहेत.गुवाहाटीहून भावेश डेका यांनी पूर्वोत्तर प्रांताशी निगडीत प्रश्नांबद्दल लिहिले आहे. तसे पाहिले तर पूर्वोत्तर प्रांतातले लोक सक्रीय असतात.  ते अनेक गोष्टींबद्दल लिहितात.  चांगली गोष्ट आहे ही आज  एक आनंदाची बातमी या भागातील नागरिकांना मी देणार आहे. पूर्वोत्तर  प्रांतासाठी, अटलबिहारी  वाजपेयी यांच्या पंतप्रधानपदाच्या कार्यकाळात एका वेगळया मंत्रालयाची स्थापना करण्यात आली होती. डेव्हलपमेंट ऑफ नॉर्थ  इस्ट रिजन डोनर  असे त्याचे नाव.  या डोनर  मंत्रालयाबाबत  एक महत्त्वाचा निर्णय आमच्या सरकारने घेतला आहे. या भागाचा  विकास करायचा असेल तर दिल्लीत बसून  कसा होणार ? म्हणून सर्वांनी मिळून ठरवले की भारत सरकारच्या अधिकाऱ्यांनी पूर्वोत्तर प्रांतात  जायचे. नागालँड असो, मणिपूर असो, अरुणाचल असो, त्रिपुरा असो, आसाम असो  वा सिक्कीम,  हे  अधिकारी तिथे जातील आणि सात दिवस तिथेच राहतील. जिल्हा मुख्यालयांमध्ये जातील. गावागावात  जातील, तेथील प्रशासनाच्या अधिकाऱ्यांशी बोलतील, लोक प्रतिनिधी, नागरिक यांच्याशी हे अधिकारी  बोलतील. त्यांच्या अडचणी  जाणून घेतील या अडचणी सोडवण्यासाठी  केंद्र सरकारकडून जे करणे शक्य आहे,ते करतील. या प्रयत्नांचे चांगले परिणाम नजीकच्या काळात दिसतील आणि जे अधिकारी तिथे जाऊन येतील त्यांनाही जाणवेल की अशा सुंदर प्रदेशासाठी,  चांगल्या लोकांसाठी, विकास प्रक्रिया राबवलीच पाहिजे. त्यांच्या समस्या सोडवल्याच पाहिजेत. हा निश्चिय करुन हे अधिकारी दिल्लीत परततील तेव्हा पूर्वोत्तर  प्रांताच्या अडचणी समजून घेऊन त्या सोडवणे त्यांच्यासाठी सोपे होईल. एक चांगला प्रयत्न, दिल्लीहून दूर पूर्वेकडे जाण्याचा प्रयत्न, ॲक्ट ईस्ट पॉलिसी असे जे मी म्हणतो ना ते हेच.माझ्या प्रिय देशवासियांनो, मंगल मोहिमेचे यश ही आपल्या सर्वांना अभिमान आणि आनंद वाटावा अशी गोष्ट. नुकतेच भारताने पीएसएलव्ही-28 मधून इंग्लंडचे पाच उपग्रह आकाशात  सोडले. भारताने आजवर अवकाशात सोडलेल्या उपग्रहांमध्ये  हे सर्वाधिक वजनाचे उपग्रह होते. ही बातमी आपल्याला कळते पण तिच्याकडे आपले लक्ष जात नाही. पण आपल्यासाठी ही एक मोठी ध्येयप्राप्ती  आहे. पण कधी कधी माझ्या मनात असाही विचार येतो की आजच्या तरुणांना  आपण विचारले की, भविष्यात काय व्हायचे त्यांनी ठरवले  आहे? तर शंभरात एखाद दुसरा विद्यार्थीच  म्हणेल की  त्याला वैज्ञानिक  व्हायचे आहे. विज्ञानाविषयी  वाटणारी अनास्था ही निश्चितच काळजीत टाकरणारी  आहे, चिंता वाटावी अशीच आहे.विज्ञान आणि तंत्रज्ञान म्हणजे विकास प्रक्रियेचा गाभा. नव्या पिढीने  वैज्ञानिक होण्याची स्वप्न पाहावी, संशोधनात  रस घ्यावा, यासाठी त्यांना प्रोत्साहन मिळायला हवे. त्यांच्या क्षमतेचा वापर होणे ही आजची मोठी गरज आहे. आपल्या देशाचे माजी  राष्ट्रपती डॉ. कलाम यांनी आरंभ केलेले राष्ट्रीय अविष्कार अभियान भारत सरकारने आणले आहे. ज्या मुलांना वैज्ञानिक  होण्याची इच्छा आहे, त्या मुलांना आयआयटी, एनआयटी, केंद्रीय  आणि राज्य पातळीवरील विद्यापीठांमधून  मार्गदर्शन  या अभियानाअंतर्गत मिळेल, प्रोत्साहन दिले जाईल, त्याकडे लक्ष दिले जाईल. शासनामधल्या आयएएस अधिकाऱ्यांनी, आठवडयात  दोन चार तास जवळच्या एखाद्या शाळेत, महाविद्यालयात जाऊन तेथील विद्यार्थ्यांशी संवाद साधावा असे मी या अधिकाऱ्यांना नेहमी सांगतो. त्यांचा अनुभव, शक्ती या नव्या पिढीला उपयोगी पडेल.एक महत्त्वाकांक्षी उपक्रम आम्ही सुरु करायचे ठरवले आहे. या देशातल्या प्रत्येक गावात 24 तास वीज मिळायला हवी की नको ? हे काम कठीण आहे, पण करायचे आहे. आम्ही याची सुरुवात केली आहे. येत्या काही वर्षात सगळया गावांमध्ये 24 तास वीज उपलब्ध असेल. परीक्षेच्या काळात वीज नाही म्हणून मुलांच्या अभ्यासात  खंड पडायला नको. गावात एखादा लहान मोठा व्यवसाय, उद्योग  सुरु करायचा असेल तर  वीज असेल. काही ठिकाणी, मोबाईल चार्ज करण्यासाठी, दुसऱ्या गावात जावे लागते. जे फायदे शहरवासीयांना मिळतात ते गावातल्या  लोकांना मिळायला हवेत. गरीबांच्या  घरापर्यंत पोहोचायला हवेत आणि म्हणूनच आम्ही सुरु केला आहे “दीनदयाळ उपाध्याय ग्रामज्योती कार्यक्रम” देश विशाल आहे. त्यात लाखो खेडी आहेत त्यांच्यापर्यंत पोचायचे  आहे. दुर्गम भागात  पोहचायचे  आहे, घरा-घरापर्यंत पोहोचायचे आहे. हे कठीण आहे  हे मला माहित आहे. तरी त्या गरीबांसाठी  करायचे आहे. आम्ही हे करु, त्याची सुरुवात केली आहे, हे नक्की करु.आज “मन की बात”मधून  वेगवेगळया  विषयांवर आपल्याशी बोलावे असे मला वाटले. तसे पहायला गेले तर आपल्या देशात ऑगस्ट आणि सप्‍टेंबर  महिन्यात अनेक सण, उत्सव साजरे होतात. आपणा सर्वांना त्‍यासाठी माझ्या  शुभेच्छा. 15 ऑगस्टसाठी आपल्या सूचना,  नवीन कल्पना अवश्य पाठवा, मला त्या निश्चितच उपयोगी पडतील.अनेक अनेक धन्यवाद.                                 
                            
                        
                    
