
                        
                            
                                    ’మన్ కీ బాత్ ’ జూన్ 2018 
                                
                            
                                
                                    నమస్కారం! నా ప్రియమైన దేశప్రజలారా, ఇవాళ మరోసారి ’మన్ కీ బాత్ ’ కార్యక్రమం ద్వారా మీ అందరితో కబుర్లు చెప్పే అదృష్టం లభించింది. కొద్ది రోజుల క్రితమే బెంగుళూరులో ఒక చారిత్రాత్మక క్రికెట్ మేచ్ జరిగింది. నేను భారత్ - అఫ్గానిస్తాన్ జట్ల మధ్య జరిగిన టెస్ట్ మేచ్ గురించి మాట్లాడుతున్నానని మీకు అర్ధమయ్యే ఉంటుంది. ఇది అఫ్గానిస్థాన్ కు మొదటి అంతర్జాతీయ మేచ్. ఆ మేచ్ మన భారత జట్టు తో జరగడం ప్రతి ఒక్క భారతీయుడూ గర్వించదగ్గ విషయం. రెండు జట్లూ కూడా ఎంతో మెరుగైన ఆటను ఆడారు. అఫ్గానిస్తాన్ కు చెందిన  బౌలర్ రషీద్ ఖాన్ ఈసారి ఐ.పి.ఎల్ లో కూదా ఎంతో చక్కని ప్రతిభను కనబరిచాడు. అఫ్గానిస్తాన్ రాష్ట్రపతి శ్రీ అషరఫ్ గనీ గారు "అఫ్గానిస్తాన్ ప్రజలు తమ హీరో రషీద్ ఖాన్ పట్ల ఎంతో గర్వంగా ఉన్నారు" అని నన్ను ట్యాగ్ చేస్తూ తన ట్విట్టర్లో రాయడం నాకు గుర్తుంది. ఈ క్రీడాకారులకు తమ ప్రతిభను చూపెట్టడానికి ఒక వేదికను అందించినందుకు గానూ మన భారతీయ మిత్రులకు నేనెంతో ఋణపడి ఉంటాను. అఫ్గానిస్తాన్ లోని ఉత్తమమైన ప్రతిభకు రషీదే ప్రతినిధి. క్రికెట్ ప్రపంచానికి అతడొక సంపద. అఫ్గానిస్తాన్ రాష్ట్రపతిగారు సరదాగా మరోమాట కూడా రాసారు "రషీద్ ని మేమెవ్వరికీ ఇవ్వబోవడం లేదు" అని. ఈ మేచ్ మనందరికీ ఎంతో గుర్తుండిపోతుంది. ఇది మొదటి మేచ్ కాబట్టి తప్పకుండా గుర్తుంటుంది కానీ నాకు మాత్రం మరో విషయం కారణంగా గుర్తుంటుంది. యావత్ ప్రపంచానికీ ఒక ఉదాహరణగా నిలిచిపోయే ఒక ప్రత్యేకమైన పని భారత జట్టు చేసింది. ట్రోఫీ తీసుకునే సమయంలో విజేతగా నిలిచిన జట్టు ఏమి చెయ్యాలో భారత జట్టు అదే పని చేసింది. ట్రోఫీ తీసుకునేప్పుడు భారతీయ జట్టు మొదటీసారిగా మేచ్ ఆడిన అఫ్గానిస్థాన్ జట్టుని కూడా వేదిక మీదకు ఆహ్వానించి ఇద్దరూ కలిపి ట్రోఫీని తీసుకున్నారు. క్రీడాస్ఫూర్తి అంటే ఏమిటో ఈ సంఘటన ద్వారా మనం తెలుసుకోవచ్చు. సమాజాన్ని ఏకం చెయ్యడానికి , మన యువతలో ఉన్న ప్రతిభాపాటవాలను వెలికి తియ్యడానికి, వాటిని వెతికి పట్టుకోవడానికి క్రీడలు ఒక మెరుగైన పధ్ధతి. భారత, అఫ్గానిస్థాన్ రెండు జట్లకు నా అభినందనలు. భవిష్యత్తులో కూడా ఇలాగే మనం ఒకరితో ఒకరు కలిసి క్రీడాస్ఫూర్తితో ఆడతామని ఆశిస్తున్నాను. ఆడతాం కూడా. నా ప్రియమైన దేశప్రజలారా, ఈ జూన్ 21వ తేదీన నాలుగవ ”అంతర్జాతీయ యోగా దినోత్సవం’ నాడు ఒక చక్కని దృశ్యాన్ని తిలకించాను. యావత్ ప్రపంచం కలిసికట్టుగా కనపడింది. ప్రపంచవ్యాప్తంగా ప్రజలు ఎంతో ఆనంద ఉత్సాహాలతో యోగాభ్యాసం చేశారు. బ్రజిల్ లో యూరోపియన్ పార్లమెంట్ లోనూ, న్యూయార్క్ లో ఉన్న ఐక్యరాజ్య సమితి ప్రధాన కార్యాలయంలోనూ , జపాన్ నౌకా దళానికి చెందిన యుధ్ధ నౌకలోనూ, అన్ని చోట్లా కూడా ప్రజలు యోగా చేస్తూ కనిపించారు. సౌదీ అరేబియా లో మొదటిసారిగా యోగాకు చెందిన చారిత్రాత్మక కార్యక్రమం జరిగింది. చాలారకాల యోగాసనాలను మహిళలే ప్రదర్శించి చూపెట్టారని నాకు చెప్పారు. లడాక్ లోని ఎత్తైన మంచు శిఖరాలల్లో కూడా భారత ,చైనా సైనికులు కలిసికట్టుగా యోగాభ్యాసం చేసారు. యోగా అన్ని సరిహద్దులనూ చెరిపి, అందరినీ జత పరుస్తుంది. వందల కొద్దీ దేశాలలో వేల కొద్దీ ఉత్సాహవంతులైన ప్రజలు జాతి, మత, ప్రాంత, లింగ భేదాలన్నింటినీ మరచి ఈ సందర్భాన్ని ఒక పెద్ద ఉత్సవంగా మార్చేసారు. యోగా దినోత్సవాన్ని ప్రపంచవ్యాప్తంగా ప్రజలు ఇంత ఉత్సాహవంతంగా జరిపుకుంటుంటే, మరి మన దేశ ప్రజలు దీనిని రెట్టింపు ఉత్సాహంతో ఎందుకు జరుపుకోరు. మన దేశ భద్రతా దళ సైనికులు, నీటిలో,భూమిపై, ఆకాశంలో మూడు చోట్లా యోగాభ్యాసం చేయడం 125కోట్ల ప్రజలు తిలకించారు. కొందరు వీర జవానులు  జలాంతర్గామి లో యోగా చేస్తే, కొందరు సియాచీన్ లోని మంచు కొండల్లో యోగాభ్యాసం చేసారు. వైమానిక దళానికి చెందిన మన వీరులు ఆకాశంలో భూమికి పదిహేను వేల అడుగుల ఎత్తులో నుండి యోగాసనాలు వేసి అందరినీ సంభ్రమానికి గురిచేసారు. విమానంలో కూర్చుని కాకుండా గాలిలో తేలుతూ యోగాసనాలు వెయ్యడం చూసి తీరాల్సిన దృశ్యం. పాఠశాలలు, కళాశాలలు,ఆఫీసులు, పార్కులు, ఎత్తైన భవనాలు, క్రీడా మైదానాలు అన్ని చోట్లా యోగాభ్యాసం జరిగింది.అహ్మదాబాద్ లోని ఒక దృశ్యం మాత్రం మనసుకు హత్తుకుంది. అక్కడ దాదాపు 750 దివ్యాంగ సోదర సోదరీమణులు ఒక చోట కలిసి యోగాభ్యాసం చేసి ప్రపంచ రికార్డు సృష్టించారు.  కుల, మత మరియు భూగోళ పరిధిని దాటి యోగాప్రపంచవ్యాప్తంగా ఉన్న ప్రజలను ఏకం చేసే పని చేసింది. మన ఋషులు, మునులు, సాధువులు ఎప్పుడూ చెప్తూ వచ్చిన వసుదైక కుటుంబకం అనే భావాన్ని మనం శతాబ్దాలుగా నమ్ముతూ వస్తున్నాం. యోగా ఆ భావాన్ని సరైన విధంగా నిరూపించి చూపెట్టింది. ఇవాళ ఆరోగ్యం ఒక ఉద్యమంగా మారింది. యోగాభ్యాసం వల్ల ఆరోగ్యం పట్ల మొదలైన ఈ ప్రచారం ముందుకు సాగుతుందని నేను ఆశిస్తున్నాను. ఎక్కువ శాతం ప్రజలు దీనిని తమ జీవితాలలో భాగం చేసుకుంటారు.నా ప్రియమైన దేశప్రజలారా,  mygov, నరేంద్ర మోదీ యాప్ లలో ఈసారి మన్ కీ బాత్ లో జులై ఒకటవ తేదీన జరగబోతున్న డాక్టర్స్ డే గురించి చెప్పమని చాలా మంది నాకు రాశారు . మంచి సంగతి. ఇబ్బంది ఎదురైనప్పుడే మనం వైద్యుడి దగ్గరకు వెళ్తాము. కానీ ఆ రోజున మన దేశంలోని వైద్యుల ప్రగతిని ఉత్సవంగా జరిపుకోబోతున్నాం. సమాజానికి వారు అందిస్తున్న సేవలకు గానూ వారికి అనేకానేక ధన్యవాదాలు . తల్లిని భగవత్స్వరూపంగా పూజించేవాళ్ళము మనం. తల్లిని భగవంతుడితో సమానంగా భావిస్తాము. ఎందుకంటే తల్లి మనకి జన్మనిస్తుంది. తల్లి జన్మను అందిస్తే, వైద్యుడు మనకు పునర్జన్మను అందిస్తాడు. కేవలం రోగాలను తగ్గించడం తోనే వైద్యుని పాత్ర ముగిసిపోదు. కుటుంబానికి స్నేహితుడి లాంటి వాడు వైద్యుడు. “They not only cure but also heal” అన్నమాటలు మన జీవన విధానంలో మార్గదర్శకాలు. ఇవాళ వైద్యుల వద్ద వైద్య విద్వత్తుతో పాటుగా సాధారణ జీవన విధాన పధ్ధతులు మన ఆరోగ్యం పై ఎటువంటి ప్రభావాన్ని చూపగలవు అన్న విషయాలపై లోతైన అవగాహన, అనుభవం ఉంటున్నాయి. భారతీయ వైద్యులు తమ సామర్థ్యం, ఇంకా నైపుణ్యాలతో యావత్ ప్రపంచంలో తమ గుర్తింపుని చాటుకున్నారు. వైద్య వృత్తిలో ఉండే పట్టుదల, పరిశ్రమలతో పాటుగా క్లిష్టమైన వైద్య సమస్యలను పరిష్కరించగలరన్న పేరుపొందారు మన భారతీయ వైద్యులు . మన్ కీ బాత్  మాధ్యమం ద్వారా నేను దేశప్రజలందరి తరఫునా మన వైద్య మిత్రులందరికీ వచ్చే జులై 1 వ తేదీన జరగబోతున్న "డాక్టర్స్ డే’ సందర్భంగా అనేకానేక అభినందనలను తెలుపుతున్నాను.నా ప్రియమైన దేశప్రజలారా, ఈ భరత భూమిపై జన్మించినందుకు మనం ఎంతో అదృష్టవంతులం. మన భారత దేశ చరిత్రలో ఏదో ఒక చారిత్రాత్మక ఘటన జరగని ఏ ఒక్క నెలా, ఏ ఒక్క రోజూ లేదు. భారతదేశంలో ప్రతి ప్రదేశానికీ తనదైన ఒక వారసత్వం ఉంది. ఆ ప్రాంతంతో ముడిపడి ఉన్న ఎవరో ఒక సాధువు, మహా పురుషుడు, ఒక ప్రసిధ్ధ వ్యక్తి ఆ యా ప్రాంతాలకి తమ వంతు సహకారాన్ని అందించారు. గొప్పతనాన్ని ఇచ్చారు. "ప్రధాన మంత్రిగారూ నమస్కారం! నేను డా.సురేంద్ర మిశ్ర ను మాట్లాడుతున్నాను. మీరు జూన్ 28న మఘర్ వస్తున్నారని తెలిసింది. నేను మఘర్ పక్కనే గోరఖ్పూర్ కు చెందిన  చిన్న గ్రామం టడ్వా లో నివసిస్తున్నాను. మఘర్ లో కబీర్ సమాధి ఉంది. కబీర్ ని ఇక్కడి ప్రజలు సామాజిక సామరస్యానికి పాటుపడిన వ్యక్తిగా గౌరవిస్తారు. కబీర్ భావాలపై ప్రతి చోటా చర్చలు జరుగుతాయి. మీరు చేస్తున్న కార్యక్రమాలు సమాజంలోని అన్ని వర్గాలపై ఎంతో ప్రభావం చూపుతున్నాయి. దయచేసి ప్రభుత్వం చేపట్టబోతున్న మరిన్ని కార్యక్రమాల గురించి మాకు తెలియజేయాలని మిమ్మల్ని వేడుకుంటున్నాను." ఫోన్ చేసినందుకు మీకు అనేకానేక ధన్యవాదాలు. 28వ తేదీన నేను మఘర్ వస్తున్న సంగతి నిజమే.గుజరాత్ లోని కబీర్వడ్ మీకు తెలిసే ఉంటుంది.,గుజరాత్ లోని కబీర్ వడ్ లో నేను పనిచేసేప్పుడు సత్పురుషుడు కబీర్ సాంప్రదాయాన్ని పాటించే కొందరు వ్యక్తులతో ఒక జాతీయ సమ్మేళనాన్ని నిర్వహించాను. కబీర్ దాస్ గారు మఘర్ ఎందుకు వెళ్ళారో మీకు తెలిసా? మఘర్ లో మరణిస్తే స్వర్గాన్ని చేరరని ఒక నమ్మకం ఉండేది అప్పట్లో. కాశీలో దేహ త్యాగం చేస్తేనే స్వర్గం వెళ్తారని నమ్మేవారు. మఘర్ ని అపవిత్రంగా చూసేవారు. సత్పురుషుడు కబీర్ దాస్ దీనిని విశ్వసించేవారు కాదు. తన జీవితకాలంలో ఉన్న మూఢ విశ్వాసాలనూ, దురాచారాలనూ నిర్మూలించడానికి ఆయన ప్రయత్నించారు. అందుకనే ఆయన మఘర్ వెళ్ళి అక్కడే సమాధి చెందారు. కబీ దాస్ తన రచనలు, పద్యాల ద్వారా సామాజిక సమానత, శాంతి, సౌభ్రాతృత్వాలను సమర్థించారు. ఇవే ఆయన ఆదర్శాలు. ఆయన రచనలలో ఇదే ఆదర్శం మనకు కనబడుతుంది. ఈకాలంలో కూడా అవి మనకెంతో ప్రేరణాత్మకంగా ఉంటాయి. ఆయన రాసిన ఒక పద్యం ఇది -"కబీర్ సోయీ పీర్ హై, జో జానే పర్ పీర్జో పర్ పీర్ న జానహీ, సో కా పీర్ మే పీర్"అంటే, సాటివారి బాధను అర్థంచేసుకున్నవాడే నిజమైన శ్రేష్ఠమైన సాధువు . ఎదుటివారి దు:ఖాన్ని అర్థం చేసుకోలేనివాడు నిర్దయుడు. కబీర్ దాస్ గారు సామాజిక ఐక్యత పట్ల ప్రత్యేకమైన శ్రధ్ధ చూపారు. ఆయన తన కాలంనాటి కంటే భవిష్య కాలం గురించి ఎక్కువ ఆలోచించేవారు. అసంతులత, సంఘర్షణ నిండిన ఆనాటి కాలంలో ఆయన శాంతి, సద్భావాల సందేశాన్ని అందించారు . ప్రజల మనసులని ఏకత్రం చేసి అభిప్రాయభేదాలను అంతం చేసే ప్రయత్నం చేసారు.జగ్ మే బైర్ కోయీ నహీ, జో మన్ శీతల్ హోయ్యహ్ ఆపా తో డాల్ దే, దయా కరే సబ్ కోయ్మరో పద్యంలో కబీర్ ఏమన్నారంటే -"జహా దయా తహా ధర్మ్ హై, జహా లోభ్ తహా పాప్జహా క్రోధ్ తహా కాల్ హై, జహా క్షమా తహా ఆప్"ఆయన మరోచోట అన్నారు ""जाति न पूछो साधू की, पूछ लीजिये ज्ञान |"అంటే, కులమతాలకు అతీతంగా మనుషులను జ్ఞానం ఆధారంగా కొలవమని, మర్యాదనివ్వమని ఆయన ప్రజలను వేడారు. శతాబ్దాల తరువాత కూడా ఆయన మాటలు ఈనాటికీ ప్రభావవంతమైనవే. ఇవాళ మనం ఆయన కథనాలను వింటుంటే ఇవాళ్టి జ్ఞాన యుగానికి చెందిన మాటలనే ఆయన చెప్తున్నారని అనిపిస్తుంది. “जहां दया तहं धर्म है, जहां लोभ तहं पाप |जहां क्रोध तहं काल है, जहां क्षमा तहं आप ||”జహా దాయ్ తహా ధర్ హై, జహా లోభ్ తహా పాప్జహా క్రోధ్ తహా కాల్ హై, జహా క్షమా తహా ఆప్जाति न पूछो साधू की, पूछ लीजिये ज्ञान |"అంటే, కులమతాలకు అతీతంగా మనుషులను జ్ఞానం ఆధారంగా కొలవమని, మర్యాదనివ్వమని ఆయన ప్రజలను కోరారు. శతాబ్దాల తరువాత కూడా ఆయన మాటలు ఈనాటికీ ప్రభావవంతమైనవే. ఇవాళ మనం ఆయన కథనాలను వింటుంటే ఇవాళ్టి జ్ఞాన యుగానికి చెందిన మాటలనే ఆయన చెప్తున్నారని అనిపిస్తుంది.సత్పురుషుడు కబీర్ గురించి మనం మాట్లాడుకుంటున్నాం కాబట్టి , ఆయన రాసిన మరొక పద్యం గుర్తొస్తోంది నాకు. అందులో ఆయన ఏమన్నారంటే,“गुरु गोविन्द दोऊ खड़े, काके लागूं पांय |बलिहारी गुरु आपने, गोविन्द दियो बताय ||”గురు గోవింద్ దోఊ ఖడే, కాక్ లాగూ పాయ్బలిహారీ గురు ఆప్నే, గోవింద్ దియో బతాయ్గురువు తాలూకూ గొప్పతనం అలాంటిది.ఇలాంటి గురువే మరొకరున్నారు - జగద్గురువు -భగవంతుడు గురునానక్ .కోట్ల కొద్దీ ప్రజలకు సన్మార్గాన్ని చూపెట్టిన దేవుడు ఆయన. శతాబ్దాలుగా ప్రేరణను అందిస్తునే ఉన్నారు.గురునానక్ భగవానుడు సమాజంలో జాతిమత బేధాలను నిర్మూలించాలని, యావత్ మానవజాతినీ ఒక్కటిగా తలచి ఆలింగనం చేసుకోవాలని బోధించారు. పేదల, నిరాశ్రయుల సేవే భగవ్ంతుడికి మనం అందించే సేవ అని వారు అనేవారు. వారు ఎక్కడికి వెళ్ళినా సమాజానికి ఉపయోగపడే పనులే చేసారు. సామాజిక బేధభావాలకు అతీతంగా ఉండే వంటశాల ను ఏర్పాటు చేసారు. అక్కడ ప్రతి జాతి, కుల ,మత,సాంప్రదాయాలకు చెందిన వ్యక్తులు వచ్చి వంట చేయవచ్చు. భగవాన్ గురునానక్ గారే ఈ లంగరు వ్యవస్థను మొదలుపెట్టారు.   2019 లో భగవాన్ గురునానక్ గారి 550వ జయంతి ఉత్సవాన్ని మనం జరుపుకోబోతున్నాము. మనందరమూ ఆనందోత్సాహలతో ఈ ఉత్సవంలో పాల్గోవాలని నేను కోరుకుంటూన్నాను. గురునానక్ గారి ఈ 550వ జయంతి ఉత్సవాన్ని యావత్ సమాజం, యావత్ ప్రపంచం ఎలా జరుపుకోవాలి అనే విషయంపై కొత్తకొత్త ఆలోచనలు, కొత్త కొత్త సూచనలూ, కొత్త కొత్త ఊహలు చేసి, మనం ఆలోచించి, సరైన ఏర్పాట్లు చేద్దాం. ఎంతో గౌరవంతో పాటుగా ఈ జయంతి ఉత్సవాన్ని మనం ప్రేరణాత్మకమైన ఉత్సవంగా మారుద్దాం. నా ప్రియమైన దేశ ప్రజలారా, భారత దేశ స్వాతంత్రపోరాటం చాలా పెద్దది. చాలా విస్తృతమైనది. లోతైనది. లెఖ్ఖలేనన్ని బలిదానాలతో నిండిన సంగ్రామం ఇది. పంజాబ్ తో ముడిపడి ఉన్న ఒక చరిత్ర ఉంది. యావత్ మానవత్వాన్ని సిగ్గుతో తలదించుకునేలా చేసిన జలియన్వాలాబాగ్ దుర్ఘటన జరిగి 2019నాటికి వందేళ్ళు పూర్తవుతుంది. 1919 , ఏప్రిల్13, నాటి ఆ చీకటి రోజుని ఎవరు మర్చిపోగలరు? అధికార దుర్వినియోగంతో కౄరత్వం హద్దులన్నీ దాటి నిర్దోషులైన, నిరాయుధులైన, అమాయక ప్రజలపై తుపాకీ గుళ్ల వర్షాన్ని కురిపించిన రోజది. ఈ సంఘటన జరిగి వందేళ్ళు పూర్తవబోతున్నాయి. ఇటువంటి రోజుని మనం ఎలా గుర్తుచేసుకోవాలి అని మనందరమూ ఆలోచిద్దాం. ఈ సంఘటన అందించిన అమర సందేశాన్ని మాత్రం మనం ఎప్పటికీ గుర్తుంచుకోవాలి. హింసతోనూ, కౄరత్వం తోనూ ఎప్పుడూ ఏ సమస్యకూ పరిష్కారం లభించదు అనే సందేశాన్ని ఈ సంఘటన అందిస్తుంది. ఎప్పుడూ కూడా శాంతి, అహింస, త్యాగం, బలిదానాలనే విజయం వరిస్తుంది. ఢిల్లీలో రోహిణి కి చెందిన శ్రీ రమణ్ కుమార్ నరేంద్ర మోదీ యాప్ లో ఏం రాసారంటే, రాబోయే జులై 6 వ తేదీన డాక్టర్ శ్యామా ప్రసాద్ ముఖర్జీ జన్మదినం కాబట్టి, మన్ కీ బాత్ కార్యక్రమం ద్వారా డాక్టర్ శ్యామా ప్రసాద్ ముఖర్జీ గారి గురించి దేశప్రజలకు తెలపవలసిందిగా ఆయన కోరారు. రమణ్ గారూ, ముందుగా మీకు అనేకానేక ధన్యవాదాలు. భారతదేశ చరిత్ర పై మీకున్న ఆసక్తి ని చూసి ఆనందం కలిగింది. మీకు తెలిసే ఉంటుంది. నిన్ననే జూన్23న ఆయన వర్ధంతి. డాక్టర్ శ్యామా ప్రసాద్ ముఖర్జీ ఎన్నో అంశాలతో ముడిపడి ఉన్నారు. కానీ వారికి అత్యంత ప్రియమైన అంశాలు విద్య, పరిపాలన, పార్లమెంటరీ వ్యవహారాలు. కలకత్తా విశ్వవిద్యాలయం వైస్ ఛాన్సలర్స్ అయిన వారందరిలోకీ ఆయన అతి పిన్న వయస్కుడైన వైస్ ఛాన్సలర్ అని చాలా కొద్ది మందికి మాత్రమే తెలుసు. వైస్ ఛాన్సలర్ అయినప్పుడు ఆయన వయసు కేవలం 33 ఏళ్ళు మాత్రమే. డాక్టర్.శ్యామా ప్రసాద్ ముఖర్జీ గారి ఆహ్వానం పై గురుదేవులు రవీంద్రనాథ్ టాగూర్ 1937 లో కలకత్తా విశ్వవిద్యాలయ స్నాతకోత్సవాన్ని వంగ భాష లో సంబోధించారు అన్న సంగతి  చాలా కొద్ది మందికే ఇది తెలుసు. ఆంగ్ల పరిపాలన జరుగుతున్న సమయంలో, కలకత్తా విశ్వవిద్యాలయ స్నాతకోత్సవాన్నివంగ భాషలో సంబోధించడం అదే మొదటిసారి. 1947 నుండి 1950 వరకూ డాక్టర్.శ్యామా ప్రసాద్ ముఖర్జీ గారు భారతదేశ మొదటి పారిశ్రామిక మంత్రిగా ఉన్నారు. ఒక రకంగా చెప్పాలంటే భారతదేశ పారిశ్రామిక ప్రగతికి బలమైన పునాదిని అందించింది ముఖర్జీ గారే. భారత పారిశ్రామిక అభివృధ్ధికి ఆయన ఒక బలమైన పునాదిని వేసి, ఒక బలమైన వేదికని తయారుచేసారు. 1948లో వచ్చిన స్వతంత్ర భారతదేశ మొదటి పారిశ్రామిక విధానం, ఆయన ఆలోచనలు, ఆయన దార్శనిక ముద్రతోవచ్చింది. భారతదేశం ప్రతి రంగంలోనూ పారిశ్రామికంగా స్వయం సమృద్ధిగా, సమర్థవంతంగా, సంపన్నంగా ఉండాలనేది డాక్టర్ ముఖర్జీ కల. భారతదేశం పెద్ద పెద్ద పరిశ్రమలను స్థాపించాలని, దానితో పాటుగా MSME, చేనేత, వస్త్రాలు, కుటీర పరిశ్రమల పట్ల కూడా పూర్తి శ్రధ్ధ చూపెట్టాలని ఆయన కోరుకునేవారు, కుటీర ,చిన్న పరిశ్రమలు సమంగా అభివృధ్ధి చెందాలని , వాటికి ఆర్థిక సహాయం, సంస్థల ఏర్పాటు లభించాలని , దాని కోసం 1948 నుండి 1950 ల మధ్య All India Handicrafts Board, All India Handloom Board , Khadi & Village Industries Board  మొదలైనవాటిని స్థాపించారు. డాక్టర్ ముఖర్జీ గారు భారతదేశ రక్షణ ఉత్పత్తి తాలూకూ దేశీయకరణపై కూడా ప్రత్యేక శ్రధ్ధ చూపారు. ముఖర్జీ గారు స్థాపించిన కర్మాగారాలలో Chittaranjan locomotive works కర్మాగారం, Hindustan aircraft కర్మాగారం, సిందరీ లోని ఎరువుల కర్మాగారం, దామోదర్ ఘాటీ కార్పొరేషన్ - ఈ నాలుగు అన్నింటికన్నా సఫలవంతమైన పెద్ద ప్రాజక్టులు. తక్కిన రివర్ వేలీ ప్రాజక్టుల స్థాపనలలో కూడా డాక్టర్ శ్యామా ప్రసాద్ ముఖర్జీ గారిది పెద్ద సహకారమే. పశ్చిమ బెంగాల్ అభివృధ్ధి కోసం ఆయన చాలా పాటుపడ్డారు. ఆయన ఆలోచన, విచక్షణ, క్రియాశీలతల వల్లే బెంగాల్ లో ఒక భాగం రక్షించబడింది. ఇవాళ ఆ భాగం భారతదేశంలో ఉండటానికి ఆయనే కారణం. భారతదేశ సమగ్రత, ఐక్యత - ఈ రెండూ ఆయన ఆన్నింటికన్నా ప్రాముఖ్యతనిచ్చిన అంశాలు. వీటి కోసమే 52 ఏళ్ల చిన్న వయసులోనే ఆయన తన ప్రాణాలను సైతం కోల్పోవాల్సి వచ్చింది .రండి, మనందరమూ ఎప్పటికీ డాక్టర్ శ్యామా ప్రసాద్ ముఖర్జీ గారి ఐక్యతా సందేశాన్ని గుర్తుంచుకుని, సద్భావం, సౌభ్రాతృత్వ భావాలతో భారతదేశ అభివృధ్ధి కోసం సర్వశక్తులతో ఏకమౌదాం.నా ప్రియమైన దేశప్రజలారా, గత కొన్ని వారాలలో నాకు వీడియో కాల్ మాధ్యమం ద్వారా ప్రభుత్వం ప్రవేశపెట్టిన వివిధ ప్రణాళికల ద్వారా లబ్ధిపొందిన వారితో సంభాషణ జరిపే అవకాశం లభించింది. ఫైళ్ల పరిధిని దాటి ప్రజల జీవితాలలో ఏటువంటి మార్పులు వస్తున్నాయో, వారి ద్వారానే వినే అవకాశం లభించింది. ప్రజలు తమ సంకల్పాలు, తమ సుఖ దు:ఖాలు, తమ సదుపాయాలను గురించి చెప్పారు. నాకు ఇది కేవలం ఒక ప్రభుత్వపరమైన కార్యక్రమం కాదు. నాకు ఇది ప్రత్యేకంగా నేర్చుకోవాల్సిన అనుభవం. ఈ కార్యక్రమం ద్వారా నాకు ప్రజల మొహంలో సంతోషం కనపడింది. ఇంతకన్నా ఆనందకరమైన క్షణాలు ఎవరి జీవితంలోనైనా ఏం ఉంటాయి? సామాన్య ప్రజల కథలు , అమాయకపు మాటల్లో వారి అనుభవాల కథలు , నా మనసుకి హత్తుకుపోయాయి. మారుమూల పల్లెల్లోని ఆడాపడుచులకు కామన్ సర్వీస్ సెంటర్ మాధ్యమం ద్వారా పల్లెల్లోని వయోవృధ్ధుల పెంన్షన్ నుండీ పాస్పోర్ట్ తయారుచేయించుకునే సేవ వరకూ అన్నీ అందుబాటులో ఉన్నాయి. చత్తీస్ గడ్ లోని ఒక సోదరి సీతాఫలాలను ఏరి వాటితో ఐస్క్రీమ్ తయారు చేస్తోంది. ఝార్ఖండ్ లో అంజనా ప్రకాష్ లాగనే దేశంలోని లక్షలమంది యువత జన ఔషధ కేంద్రాలను నడపడం తో పాటుగా చుట్టుపక్కల గ్రామాలకు వెళ్ళి చవకగా మందులను అందిస్తున్నారు. రెండు మూడేళ్ళుగా ఉద్యోగం వెతుక్కుంటున్న ఒక పశ్చిమ బెంగాల్ లోని  యువకుడు ఇప్పుడు తన వ్యాపారాన్ని విజయవంతంగా చేసుకుంటున్నాడు. అంతే కాక పది పదిహేను మందికి తానే ఉద్యోగాలను ఇస్తున్నాడు. తమిళ్నాడు, పంజాబ్ , గోవా లోని పాఠశాలల్లో విద్యార్థులు తమ చిన్న వయసులోనే పాఠశాలలోని టింకరింగ్ లేబ్ లో వ్యర్థ పదార్థాలతో మేనేజ్మెంట్ లాంటి ముఖ్యమైన అంశాలపై దృష్టి పెట్టి పని చేస్తున్నారు. ఇటువంటివి మరెన్నో కథలు ఉన్నాయి. ప్రజలు తమ విజయాల తాలూకూ కబుర్లు చెప్పని ప్రాంతం దేశంలో ఏమూలలోనూ లేనే లేదు. ఈ కార్యక్రమం మొత్తంలో నాకు సంతోషం కలిగించిన విషయం ఏమిటంటే ప్రభుత్వం విజయాన్ని సాధించడం కన్నా ఎక్కువగా సామాన్య ప్రజలు విజయాన్ని సాధించడం. ఇదే దేశ శక్తి, నవ భారత స్వప్నాలకి ఉన్న శక్తి,నవ భారత సంకల్ప శక్తి. ఇది నాకు బాగా తెలుస్తోంది. సమాజంలో కొందరు ఉంటారు. వారు నిరాశగా మాట్లాడకపోతే, నిరుత్సాహంగా మాట్లాడపోతే, అవిశ్వాసపరమైన మాటలు మాట్లాడకుంటే, కలపడానికి బదులు విడదీసే మార్గాలు వెతకకుండా ఉంటే, వారికి నిద్ర పట్టదు. ఇలాంటి వాతావరణంలో సామాన్య ప్రజలు కొత్త ఆశలతో, కొత్త ఉత్సాహంతో తమ జీవితాలలో జరుగుతున్న సంఘటనలను గురించి మాట్లాడితే అది ప్రభుత్వం గొప్పతనం కాదు. మారుమూల ఉన్న చిన్న పల్లెలోని ఒక చిన్నపిల్ల సంఘటన కూడా నూటపాతిక కోట్ల దేశప్రజలకు ప్రేరణను అందివ్వగలదు. టెక్నాలజీ సహాయంతో, వీడియో బ్రిడ్జ్ మాధ్యమం ద్వారా ప్రభుత్వ ప్రణాళికల వల్ల లాబ్ధి పొందిన ప్రజలతో సమయాన్ని గడపిన క్షణాలన్నీ నాకు ఎంతో ప్రేరణాత్మకమైనవి.ఆనందకరమైనవి. దీని వల్ల పని చేసిన ఆనందం లభించడంతో పాటూ, ఇంకా ఎక్కువ పని చెయ్యాలన్న ఉత్సాహం కూడా కలుగుతుంది.  నిరుపేద వ్యక్తి కోసం జీవితాన్ని అంకితం చెయ్యాలన్న కొత్త ఆనందం,కొత్త ఉత్సాహం, కొత్త ప్రేరణ లభిస్తాయి.దేశప్రజలకు నేనెంతో ఋణపడిఉంటాను. 40, 50 లక్షల ప్రజలు ఈ వీడియో బ్రిడ్జ్ కార్యక్రమంలో పాల్గొని ,నాకు కొత్త శక్తిని ఇచ్చే పని చేసారు. మరోసారి మీ అందరికీ నేను ఋణపడిఉంటాను అని తెలియచేస్తున్నాను. నా ప్రియమైన దేశప్రజలారా, నేనెప్పుడూ గమనిస్తాను, మనం మన చుట్టుపక్కల గనుక గమనిస్తే ఎక్కడో అక్కడ ఏదో ఒక మంచి జరుగుతూనే ఉంటుంది. మంచి చేసే మనుషులు ఉంటారు. ఆ మంచితనపు సుగంధాన్ని మనమూ ఆస్వాదించవచ్చు. కొద్ది రోజుల క్రితం ఒక సంగతి నా దృష్టికి వచ్చింది. ఇది ఒక గొప్ప కలయిక. ఇందులో ఒక పక్క ఇంజినీర్లు, ప్రొఫెషనల్స్ ఉన్నారు. రెండో పక్క పొలంలో పనిచేసేవారు, వ్యవసాయంతో ముడిపడి ఉన్న మన రైతు సోదర సోదరీమణులు ఉన్నారు. ఇవి రెండూ విభిన్నమైన రంగాలు కదా అని మీరు అనుకుంటూ ఉంటారు. వీటికి సంబంధమేమిటీ అంటే - బెంగుళూరులో కార్పరేట్ ప్రొఫెషనల్స్, ఐ.టి ఇంజనీర్లు ఒకటయ్యారు. వారంతా కలిసి ఒక సహజ సమృధ్ధి ట్రస్ట్ ని ఏర్పరిచారు. రైతుల ఆదాయం రెట్టింపు అయ్యేలా చెయ్యడానికి ఈ ట్రస్ట్ ని స్థాపించారు. రైతులను కలుపుకుంటూ, ప్రణాళికలను తయారు చేస్తూ, రైతుల ఆదాయాలను రెట్టింపు చేయడానికి ప్రయత్నాలు చేసారు. వ్యవసాయానికి ఉపయోగపడే కొత్త లక్షణాలతో పాటు, కొత్త పంటలను ఎలా పండించాలి అని ఈ ట్రస్ట్ ద్వారా professional, engineer, technocrat ల ద్వారా రైతులకు శిక్షణను అందించడం మొదలుపెట్టారు. ఇదివరకూ ఏ రైతులు తమ పొలంలో ఒకే రకమైన పంటను పండించారో, ఏ రైతులు ఎక్కువ పంటను పండించలేకపోయారో, లాభాలను ఎక్కువగా పొందలేకపోయారో వారు ఇవాళ కూరగాయలు పండిస్తున్నారు. వాటికి సొంతంగా మార్కెటింగ్ కూడా ట్రస్ట్ ద్వారా చేసుకుని మంచి లాభాలను పొందుతున్నారు. ధాన్యాన్ని పండించే రైతులు కూడా ఈ ట్రస్ట్ తో కలిసారు. పంట పండించడం మొదలుకుని, మార్కెటింగ్ వరకూ మొత్తం పనిలో రైతులే ప్రముఖ పాత్ర వహిస్తున్నారు. దీనివల్ల లాభాలన్నీ రైతులవే.  రైతుల భాగస్వామ్యం, రైతుల హక్కు నిశ్చితంగా ఉంచే ప్రయత్నం ఇది. పంటలు బాగా పెరగడానికి, దానికి సరైన నాణ్యమైన విత్తనాల కోసం ప్రత్యేకంగా ఒక సీడ్ బ్యాంక్ కూడా తయారుచెయ్యబడింది. స్త్రీలు ఈ సీడ్ బ్యాంక్ పనులను చూస్తారు. మహిళలను కూడా ఈ పనుల్లో కలుపుకున్నారు. ఈ అభినవ ప్రయత్నం చేసిన యువకులందరికీ నేను అనేకానేక అభినందనలు తెలుపుతున్నాను. professionals, technocrat, engineering   ప్రపంచం నుండి వచ్చిన ఈ యువకులు తమ పరిధిని దాటి వచ్చి రైతులకు సహాయంగా నిలబడి , పల్లెలతో ముడిపడి, వ్యవసాయంతో ,ధాన్యంతో ముడిపడే మార్గాన్ని ఎన్నుకోవడం నాకు చాలా సంతోషాన్ని ఇచ్చింది. మరోసారి నేను ఈ దేశయువతను వారి ఈ అభినవ ప్రయోగాలకి గానూ, నాకు తెలిసినవాటికీ, నాకు తెలియని వాటికీ, ప్రజలకు తెలిసినా , తెలియకపోయినా, కోట్ల కొద్దీ ప్రజలకు మంచి చేస్తున్న వారి నిరంతర ప్రయత్నాలకు గానూ, వారందరికీ నా తరఫున అనేకానేక అభినందనలు తెలుపుతున్నాను.నా ప్రియమైన దేశప్రజలారా, జి.ఎస్.టి అమలుపరిచి ఒక ఏడాది కావస్తోంది. ‘One Nation, One Tax’ అనేది దేశ ప్రజల కల. అది ఇవాళ సాకారమైంది. ‘One Nation, One Tax reform’ దీనికి ఎవరినైనా అభినందించాల్సి వస్తే నేను రాష్ట్రాలనే అభినందిస్తాను. GST అనేది Cooperative federalism కి ఒక గొప్ప ఉదాహరణ. అన్ని రాష్ట్రాలూ కలిసి దేశ హితం కోసం నిర్ణయాన్ని తీసుకున్నాయి కాబట్టే దేశంలో ఇంత పెద్ద టాక్స్ రిఫార్మ్ అమలుపరచడం జరిగింది. ఇప్పటి వరకూ GST Council తాలూకూ 27 మీటింగ్స్ జరిగాయి. ఈమీటింగ్స్ లో  వివిధ రకాల రాష్ట్రాల ప్రజలు పాల్గొంటారు, విభిన్న రాజకీయఆలోచనలు కలిగిన వ్యక్తులు పాల్గొంటారు, వేరు వేరు స్థానాలున్న రాష్ట్రాలుఉంటాయి. కానీ ఈ GST Council ఇప్పటివరకూ తీసుకున్న నిర్ణయాలన్నీ కూడా అందరి సమ్మతంతో తీసుకున్నవే. GST  కి ముందు దేశంలో 17 రకాల వివిధ రకాలైన పన్నులు ఉండేవి. కానీ ఈ వ్యవస్థ ఏర్పాటైన తరువాత ఒకే ఒక పన్ను మొత్తం దేశంలో అమలులోకి వచ్చింది. నిజాయితీ కి లభించిన విజయం జి.ఎస్.టి . ఒక రకంగా నిజాయితీకి పండుగ కూడా. ఇంతకు ముందు దేశంలో చాలాసార్లు పన్నుల విషయంలో అజమాయిషీలపై ఫిర్యాదులు వస్తూ ఉండేవి. జి.ఎస్.టి . లో జి.ఎస్.టి . అజమాయిషీ ల స్థానాన్ని ఐ.టి రంగం తీసుకుంది. రిటర్న్ నుండి రిఫండ్ వరకూ అంతా ఆన్లైన్ లోనే ఇన్ఫర్మేషన్ టేక్నాలజీ ద్వారానే జరుగుతుంది. జి.ఎస్.టి .  వల్ల తనిఖీ లు ఆగాయి. సరుకుల కదలిక వేగవంతమైంది.దీనివల్ల కేవలం సమయం ఆదా అవడమే కాక లాజిస్టిక్స్ రంగానికి కూడా ఎంతో లాభం చేకూరుతోంది. ప్రపంచంలోకెల్ల అతి పెద్ద పన్ను సంస్కరణ జి.ఎస్.టి అయి ఉంటుంది. భారత దేశంలో ఇంత పెద్ద పన్ను సంస్కరణ విజయవంతమవడానికి కారణం ప్రజలు దీనిని సొంతం చేసుకోవడమే. జన శక్తి ద్వారానే జి.ఎస్.టి విజయవంతమైంది. సాధారణంగా ఇంత పెద్ద సంస్కరణ, ఇంత పెద్ద దేశంలో ఇంత పెద్ద జనాభా లో స్థిరంగా మారడానికి ఐదు నుండీ ఏడేళ్ళు సులువుగా పడుతుంది. కానీ దేశంలోని నిజాయితీ పరుల ఉత్సాహం, నిజాయితీపరుల ఉత్సాహవంతమైన జన శక్తి భాగస్వామ్యానికి ప్రతిఫలంగా కేవలం ఒక్క ఏడాదిలోనే చాలావరకూ ఈ కొత్త పన్ను విధానం తన స్థానాన్ని సుస్థిరం చేసుకుంది. అంతేకాక అవసరార్థం తన inbuilt వ్యవస్థ ద్వారా మార్పులు కూడా చేసుకుంటోంది. ఇది ఎంతో పెద్ద విజయం. ఈ విజయాన్ని 125కోట్ల దేశప్రజలు సంపాదించుకున్నారు.నా ప్రియమైన దేశప్రజలారా, మరోసారి మన్ కీ బాత్ కార్యక్రమాన్ని ముగిస్తూ, మిమ్మల్ని కలిసి, మీతో మాట్లాడే మరో అవకాశం కోసం రాబోయే మన్ కీ బాత్ కార్యక్రమం కోసం ఎదురుచూస్తూంటాను. మీ అందరికీ అనేకానేక శుభాకాంక్షలు.అనేకానేక ధన్యవాదాలు.                                
                            
                        
                    
