
                        
                            
                                    ଆକାଶବାଣୀରେ ସେପ୍ଟେମ୍ବର 25, 2016 ରେ ପ୍ରସାରିତ ପ୍ରଧାନମନ୍ତ୍ରୀଙ୍କ “ମନ କି ବାତ” କାର୍ଯ୍ୟକ୍ରମ  
                                
                            
                                
                                    ମୋର ପ୍ରିୟ ଦେଶବାସୀଗଣ,ଆପଣ ସମସ୍ତଙ୍କୁ ନମସ୍କାର । କିଛିଦିନ ତଳେ ଜାମ୍ମୁ କାଶ୍ମୀରର ଉରି ସେକ୍ଟରରେ ଏକ ଆତଙ୍କବାଦୀ ଆକ୍ରମଣରେ ଆମ ଦେଶର 18 ବୀର ପୂତ୍ରଙ୍କୁ ଆମେ ହରାଇଛୁ । ମୁଁ ଏହି ସମସ୍ତ ବୀର ସୈନିକଙ୍କୁ ପ୍ରଣାମ କରୁଛି ଏବଂ ସେମାନଙ୍କୁ ଶ୍ରଦ୍ଧାଞ୍ଜଳି ଅର୍ପଣ କରୁଛି । ଏହି କାପୁରୁଷତାପୂର୍ଣ୍ଣ ଘଟଣା ପାଇଁ ଦେଶକୁ ଆନ୍ଦୋଳିତ କରିବା ପାଇଁ ଯଥେଷ୍ଟ ଥିଲା । ଦେଶରେ ଶୋକର ବାତାବରଣ ମଧ୍ୟ ରହିଛି ଏବଂ ଆକ୍ରୋଶ ମଧ୍ୟ ରହିଛି । ଏହି କ୍ଷତି କେବଳ ସେହି ପରିବାରମାନଙ୍କର ନୁହେଁ ଯିଏ ନିଜର ପୁଅକୁ ହରାଇଲେ, ଭାଇକୁ ହରାଇଲେ, ସ୍ୱାମୀଙ୍କୁ ହରାଇଲେ । ଏହି କ୍ଷତି ସମଗ୍ର ରାଷ୍ଟ୍ରର । ତେଣୁ ମୁଁ ଦେଶବାସୀଙ୍କୁ ଆଜି ଏତିକି ହିଁ କହିବି, ଯାହା ମୁଁ ସେଦିନ ମଧ୍ୟ କହିଥିଲି । ତାକୁ ଆଜି ମୁଁ ପୁଣି ଥରେ ଦୋହରାଇବାକୁ ଚାହୁଁଛି ଯେ, ଦୋଷୀ ନିଶ୍ଚୟ ଦଣ୍ଡ ପାଇବେ ।ମୋର ପ୍ରିୟ ଦେଶବାସୀଗଣ,ଆମ ସେନା ଉପରେ ଆମର ବିଶ୍ୱାସ ରହିଛି । ସେମାନେ ନିଜ ପରାକ୍ରମରେ ଏଭଳି ପ୍ରତ୍ୟେକ ଷଡ଼ଯନ୍ତ୍ରକୁ ନିଷ୍କ୍ରିୟ କରିଦେବେ । ଦେଶର ଶହେ ପଚିଶ କୋଟି ଦେଶବାସୀ ସୁଖ-ଶାନ୍ତିରେ ଜୀବନଯାପନ କରିପାରିବେ । ସେଥିପ।ଇଁ ସେମାନେ ପରାକ୍ରମର ପରାକାଷ୍ଠା ପ୍ରଦର୍ଶନ କରନ୍ତି । ଆମ ସେନାକୁ ନେଇ ଆମେ ଗର୍ବିତ । ଆମଭଳି ନାଗରିକମାନଙ୍କ ପାଇଁ, ରାଜନେତାମାନଙ୍କ ପାଇଁ କହିବାର ଅନେକ ସୁଯୋଗ ଆସେ । ଆମେ କହୁଁ ମଧ୍ୟ କିନ୍ତୁ ସେନା କଥା କହେନାହିଁ । ସେନା ପରାକ୍ରମ ଦେଖାଏ ।ମୁଁ ଆଜି କାଶ୍ମୀରର ନାଗରିକମାନଙ୍କ ସହିତ ମଧ୍ୟ ବିଶେଷ ଭାବେ କଥା ହେବାକୁ ଚାହୁଁଛି । କାଶ୍ମୀରର ନାଗରିକ ଦେଶବିରୋଧି ଶକ୍ତିକୁ ଭଲ ଭାବରେ ବୁଝିବାକୁ ଲାଗିଲେଣି ଏବଂ ସତ୍ୟତାକୁ ଜାଣିବା ସଙ୍ଗେ ସଙ୍ଗେ ସେମାନେ ଏଭଳି ଲୋକଙ୍କଠାରୁ ନିଜକୁ ବିଚ୍ଛିନ୍ନ କରି ଶାନ୍ତିର ପଥରେ ବାହାରି ପଡ଼ିଛନ୍ତି । ପ୍ରତ୍ୟେକ ବାପା-ମାଁ ଚାହୁଁଛନ୍ତି ଯେ, ସ୍କୁଲ-କଲେଜ ଶୀଘ୍ର ସମ୍ପୁର୍ଣ୍ଣ ରୂପେ କାର୍ଯ୍ୟ ଆରମ୍ଭ କରୁ । ଚାଷୀମାନଙ୍କର ମଧ୍ୟ ଇଚ୍ଛା ଯେ, ସେମାନଙ୍କ ଉତ୍ପାଦିତ ଫସଲ, ଫଳ ଇତ୍ୟାଦି ଶୀଘ୍ର ସାରା ଭାରତର ବଜାରରେ ପହଞ୍ଚୁ । ଅର୍ଥନୈତିକ କାରବାର ଠିକ୍ ଭାବରେ ଚାଲୁ । ଆଉ ବିଗତ କିଛିଦିନରୁ କାରବାର ଠିକ୍ ରୂପେ ଚାଲିବା ଆରମ୍ଭ ମଧ୍ୟ ହୋଇଛି । ଆମେ ସମସ୍ତେ ଜାଣିଛୁ – ଶାନ୍ତି, ଏକତା ଏବଂ ସଦ୍ଭାବ ହିଁ ଆମ ସମସ୍ୟାଗୁଡ଼ିକର ସମାଧାନର ବାଟ, ଆମ ପ୍ରଗତିର ମାର୍ଗ ଏବଂ ଆମ ବିକାଶର ମାର୍ଗ । ଆମର ଭାବି ବଂଶଧରମାନଙ୍କ ପାଇଁ ଆମକୁ ବିକାଶର ନୂତନ ଶିଖରକୁ ପାର କରିବାକୁ ପଡ଼ିବ । ପ୍ରତ୍ୟେକ ସମସ୍ୟାର ସମାଧାନ ଆମେ ମିଳିମିଶି ଖୋଜିବା, ବାଟ ବାହାର କରିବା ଏବଂ ତା’ସହିତ କାଶ୍ମୀରର ଭବିଷ୍ୟତ ପିଢ଼ି ପାଇଁ ଉତ୍ତମ ମାର୍ଗ ମଧ୍ୟ ପ୍ରଶସ୍ତ କରିବା । କାଶ୍ମୀରର ନାଗରିକମାନଙ୍କ ସୁରକ୍ଷା, ପ୍ରଶାସନର ଦାୟିତ୍ୱ ଅଟେ । ଆଇନ ଶୃଙ୍ଖଳା ପରିସ୍ଥିତିକୁ ଠିକ୍ ରଖିବା ପାଇଁ ପ୍ରଶାସନକୁ କିଛି ପଦକ୍ଷେପ ଗ୍ରହଣ କରିବାକୁ ପଡ଼େ । ମୁଁ ପ୍ରତିରକ୍ଷା ଶକ୍ତିଙ୍କୁ ମଧ୍ୟ କହିବି ଯେ, ଆମ ପାଖରେ ଯେଉଁ ସାମର୍ଥ୍ୟ ରହିଛି, ଶକ୍ତି ରହିଛି, ଆଇନ ରହିଛି, ନିୟମ ରହିଛି, ଆଇନ ଶୃଙ୍ଖଳା ପରିସ୍ଥିତି ପାଇଁ ସେଗୁଡ଼ିକର ଉପଯୋଗ କରି କାଶ୍ମୀରର ସାଧାରଣ ନାଗରିକମାନଙ୍କୁ ସୁଖ-ଶାନ୍ତିର ଜୀବନ ଦେବାପାଇଁ ଏଗୁଡ଼ିକୁ ଆମେ ଉଚିତ ଭାବେ ପାଳନ କରିବୁ । ବେଳେବେଳେ ଆମେ ଯାହା ଚିନ୍ତାକରୁ ତାହାଠାରୁ ଭିନ୍ନ ଚିନ୍ତାଧାରା ବହନ କରୁଥିବା ଲୋକ ମଧ୍ୟ ରହିଛନ୍ତି । ସେମାନେ ନୂଆ ନୂଆ ଚିନ୍ତାଧାରା ଉପସ୍ଥାପିତ କରନ୍ତି । ସାମାଜିକ ଗଣମାଧ୍ୟମରେ ଆଜିକାଲି ମୋତେ ବହୁତ କିଛି ଜାଣିବାର ସୁଯୋଗ ମିଳୁଛି । ଭାରତର କୋଣ-ଅନୁକୋଣରୁ ସବୁ ପ୍ରକାର ଲୋକଙ୍କର ଭାବନାକୁ ଜାଣିବାର-ବୁଝିବାର ସୁଯୋଗ ମିଳୁଛି ଏବଂ ଏହା ଗଣତନ୍ତ୍ରର ଶକ୍ତିକୁ ବୃଦ୍ଧି କରୁଛି । ବିଗତ ଦିନରେ ଏକାଦଶ ଶ୍ରେଣୀରେ ଅଧ୍ୟୟନ କରୁଥିବା ହର୍ଷବର୍ଦ୍ଧନ ନାମକ ଜଣେ ଯୁବକ ମୋ ଆଗରେ ଗୋଟିଏ ଭିନ୍ନ ପ୍ରକାର ଚିନ୍ତାଧାରା ଉପସ୍ଥାପିତ କଲେ । ସେ ଲେଖିଛନ୍ତି :“ଉରିରେ ଆତଙ୍କବାଦୀ ଆକ୍ରମଣ ପରେ ମୁଁ ଖୁବ୍ ବିଚଳିତ ହୋଇପଡ଼ିଥିଲି । କିଛି କରି ଦେଖାଇବାର ତୀବ୍ର ଇଚ୍ଛା ଥିଲା । କିନ୍ତୁ ସେଥିପ।ଇଁ କିଛି ବାଟ ଦେଖାଯାଉନଥିଲା । ଆଉ ମୋ ଭଳି ଜଣେ ଛୋଟିଆ ଛାତ୍ରଟିଏ କ’ଣ ବା କରିପ।ରିବ ? ହେଲେ ମୋ ମନକୁ ଗୋଟିଏ କଥା ଜୁଟିଲା ଯେ, ଦେଶ ହିତ ପାଇଁ ମୁଁ କିଭଳି କାମରେ ଲାଗିପାରିବି ଏବଂ ମୁଁ ପ୍ରତିଜ୍ଞା କଲି ଯେ, ଏଥିପାଇଁ ମୁଁ ପ୍ରତିଦିନ 3 ଘଣ୍ଟା ଅଧିକ ପଢ଼ିବି । ଦେଶ ପାଇଁ କିଛି କାମରେ ଲାଗିଲା ଭଳି ସୁଯୋଗ୍ୟ ନାଗରିକ ହେବି ।”ଭାଇ ହର୍ଷବର୍ଦ୍ଧନ, ଆକ୍ରୋଶର ଏହି ବାତାବରଣରେ ଏତେ ଛୋଟ ବୟସରେ ଆପଣ ସୁସ୍ଥତାର ସହ ଚିନ୍ତା କରିପାରୁଛନ୍ତି ତାହାହିଁ ମୋ ପାଇଁ ଆନନ୍ଦର କଥା । କିନ୍ତୁ ହର୍ଷବର୍ଦ୍ଧନ, ମୁଁ ଏକଥା ମଧ୍ୟ କହିବି ଯେ, ଦେଶର ନାଗରିକମାନଙ୍କ ମନରେ ଯେଉଁ ଆକ୍ରୋଶ ରହିଛି ତାହାର ମଧ୍ୟ ବହୁତ ବଡ଼ ମୂଲ୍ୟ ରହିଛି । ଏହା ରାଷ୍ଟ୍ର ଚେତନାର ପ୍ରତୀକ । ଏହି ଆକ୍ରୋଶ ମଧ୍ୟ କିଛି କରି ଦେଖାଇବାର ଇଚ୍ଛା ବହନ କରୁଛି । ହଁ, ଆପଣ ଏହାକୁ ଗଠନାତ୍ମକ ଆଭିମୁଖ୍ୟ ସହ ଉପସ୍ଥାପିତ କରିଛନ୍ତି । ଆପଣ ଜାଣିଥିବେ, 1965ରେ ଯେତେବେଳେ ଯୁଦ୍ଧ ହୋଇଥିଲା, ଲାଲ ବାହାଦୁର ଶାସ୍ତ୍ରୀଜୀ ଆମ ନେତୃତ୍ୱ କରୁଥିଲେ ଏବଂ ସାରା ଦେଶରେ ଏହିଭଳି ଗୋଟିଏ ବାତାବରଣ ଥିଲା, ଆକ୍ରୋଶ ଥିଲା, ଦେଶଭକ୍ତିର ଜୁଆର ଥିଲା, ସମସ୍ତେ ଚାହୁଁଥିଲେ, କିଛି ଗୋଟାଏ ହେଉ, ସମସ୍ତେ କିଛି ନା କିଛି କରି ଦେଖାଇବା ପାଇଁ ଆଗ୍ରହୀ ଥିଲେ । ସେତେବେଳେ ଲାଲବାହାଦୁର ଶାସ୍ତ୍ରୀଜୀ ଖୁବ୍ ଉତ୍ତମ ଢଙ୍ଗରେ ଏହି ଭାବନାକୁ ସ୍ପର୍ଶ କରିବାର ବିଶାଳ ପ୍ରଚେଷ୍ଟା କରିଥିଲେ ଏବଂ ସେ “ଜୟ ଜବାନ-ଜୟ କିଷାନ”ର ମନ୍ତ୍ରଦେଇ ଦେଶର ସାଧାରଣ ମଣିଷ କିଭଳି ଦେଶ ପାଇଁ କାର୍ଯ୍ୟ କରିପାରିବ, ସେଥିପାଇଁ ପ୍ରେରଣା ଦେଇଥିଲେ । ବୋମା-ବନ୍ଧୁକର ଶବ୍ଦ ଭିତରେ ଦେଶଭକ୍ତିର ଭାବନା ସୃଷ୍ଟି କରିବାର ଆଉ ଗୋଟିଏ ବାଟ ପ୍ରତ୍ୟେକ ନାଗରିକ ପାଇଁ ରହିଥାଏ, ତାହା ଲାଲ ବାହାଦୂର ଶାସ୍ତ୍ରୀଜୀ ଉପସ୍ଥାପିତ କରିଥିଲେ । ମହାତ୍ମାଗାନ୍ଧୀ ମଧ୍ୟ ଯେତେବେଳେ ସ୍ୱାଧୀନତା ଆନ୍ଦୋଳନ ଚଳାଉଥିଲେ ସେହି ସମୟରେ ଆନ୍ଦୋଳନ ଯେତେବେଳେ ତୀବ୍ର ହୋଇପଡ଼ୁଥିଲା ଏବଂ ଆନ୍ଦୋଳନରେ ଗୋଟିଏ ସ୍ଥିରତା ଆବଶ୍ୟକ ହେଉଥିଲା, ସେତେବେଳେ ସେ ଆନ୍ଦୋଳନର ସେହି ତୀବ୍ରତାକୁ ସମାଜରେ ଗଠନମୂଳକ କାର୍ଯ୍ୟ ଆଡ଼କୁ ପ୍ରେରିତ କରିବା ପାଇଁ ଅନେକ ସଫଳ ପ୍ରୟୋଗ କରୁଥିଲେ । ଆମେ ସମସ୍ତେ – ସେନା ତାର ଦାୟିତ୍ୱ ନିର୍ବାହ କରୁ, ପ୍ରଶାସନରେ ଥିବା ଲୋକ ନିଜ କର୍ତ୍ତବ୍ୟ କରନ୍ତୁ ଏବଂ ଆମେ ଦେଶବାସୀ, ପ୍ରତ୍ୟେକ ନାଗରିକ, ଏହି ଦେଶଭକ୍ତିର ଭାବନା ସହ କିଛି ନା କିଛି ଗଠନମୂଳକ ଯୋଗଦାନ କରିବା, ତାହେଲେ ଦେଶ ନିଶ୍ଚୟ ନୂତନ ଶିଖରକୁ ପାର କରିବ ।ମୋର ପ୍ରିୟ ଦେଶବାସୀଗଣ,ଶ୍ରୀଯୁକ୍ତ ଟି.ଏସ୍. କାର୍ତ୍ତିକ ମୋତେ ନରେନ୍ଦ୍ରମୋଦୀ ଆପ ରେ ଲେଖିଛନ୍ତି ଯେ, ପାରାଲିମ୍ପିକ୍ସରେ ଯାଇଥିବା କ୍ରୀଡ଼ାବିତମାନେ ଇତିହାସ ସୃଷ୍ଟି କରିଛନ୍ତି ଏବଂ ସେମାନଙ୍କ ପ୍ରଦର୍ଶନ ମାନବିକ ଉତ୍ସାହ ଓ ଉଚ୍ଛ୍ଵାସର ବିଜୟ । ଶ୍ରୀଯୁକ୍ତ ବରୁଣ ବିଶ୍ୱନାଥନ୍ ମଧ୍ୟ ନରେନ୍ଦ୍ରମୋଦୀ ଆପ ରେ ଲେଖିଛନ୍ତି ଯେ, ଆମ କ୍ରୀଡ଼ାବିତମାନେ ଖୁବ୍ ଭଲ ପ୍ରଦର୍ଶନ କରିଛନ୍ତି । ଆପଣ “ମନ କି ବାତ୍”ରେ ସେମାନଙ୍କ କଥା ଆଲୋଚନା କରିବା ଉଚିତ । କେବଳ ଆପଣ ଦୁଇଜଣ ନୁହନ୍ତି, ଦେଶର ପ୍ରତ୍ୟେକ ବ୍ୟକ୍ତିର ମନରେ ପାରାଲିମ୍ପିକ୍ସରେ ଆମ ଖେଳାଳିମାନଙ୍କ ପ୍ରତି ଗୋଟିଏ ଆବେଗପ୍ରବଣ ସଂଯୋଗ ସୃଷ୍ଟି ହୋଇଛି । ହୁଏତ ଖେଳଠାରୁ ଆଗେଇଯାଇ ଏହି ପାରାଲିମ୍ପିକ୍ସ ଏବଂ ଆମ ଖେଳାଳିମାନଙ୍କ ପ୍ରଦର୍ଶନ ମାନବିକତାର ଦୃଷ୍ଟିକୋଣକୁ, ଦିବ୍ୟାଙ୍ଗମାନଙ୍କ ପ୍ରତି ଦୃଷ୍ଟିକୋଣକୁ ସମ୍ପୁର୍ଣ୍ଣ ରୂପେ ବଦଳାଇ ଦେଇଛି । ମୁଁ ଆମର ବିଜେତା ଭଉଣୀ ଦୀପା ମଲିକଙ୍କର ଏହି କଥାକୁ କେବେହେଲେ ଭୁଲିପାରିବିନି । ସେ ଯେତେବେଳେ ପଦକ ଲାଭ କଲେ, ସେତେବେଳେ ସେ କହିଲେ – “ଏହି ମେଡାଲ ମାଧ୍ୟମରେ ମୁଁ ବିକଳାଙ୍ଗତାକୁ ହିଁ ପରାଜିତ କରି ଦେଇଛି ।” ଏହି ବାକ୍ୟରେ ବହୁତ ବଡ଼ ଶକ୍ତି ରହିଛି । ଏଥର ପାରାଲିମ୍ପିକ୍ସରେ ଆମ ଦେଶରୁ 3 ଜଣ ମହିଳାଙ୍କ ସମେତ 19 କ୍ରୀଡ଼ାବିତ ଭାଗ ନେଇଥିଲେ । ଅନ୍ୟ ଖେଳାଳିଙ୍କ ତୁଳନାରେ ଯେତେବେଳେ, ଦିବ୍ୟାଙ୍ଗ ଖେଳନ୍ତି, ସେତେବେଳେ ଶାରୀରିକ କ୍ଷମତା, ଖେଳର କୌଶଳ, ଏସବୁ ଠାରୁ ବଡ଼ କଥା ହେଲା ଇଚ୍ଛାଶକ୍ତି, ସଂକଳ୍ପ ଶକ୍ତି । ଏକଥା ଜାଣି ଆପଣ ଆଶ୍ଚର୍ଯ୍ୟ ହେବେ ଏବଂ ଆପଣଙ୍କୁ ଖୁସି ମଧ୍ୟ ଲାଗିବ ଯେ, ଆମ ଖେଳାଳୀମାନେ ଆଜି ପର୍ଯ୍ୟନ୍ତ ସର୍ବଶ୍ରେଷ୍ଠ ପ୍ରଦର୍ଶନ କରି 4ଟି ପଦକ ହାସଲ କରିଛନ୍ତି ଏଥିରେ 2ଟି ସ୍ୱର୍ଣ୍ଣ, ଗୋଟିଏ ରୌପ୍ୟ ଏବଂ ଗୋଟିଏ କାଂସ୍ୟ ପଦକ ରହିଛି । ସ୍ଵର୍ଣ୍ଣ ପଦକ ଜିତିଥିବା ଭାଇ ଦେବେନ୍ଦ୍ର ଝାଝରିଆ, ଜାଭେଲିନ୍ ଥ୍ରୋରେ ସେ ଦ୍ୱିତୀୟ ଥର ପାଇଁ ସ୍ୱର୍ଣ୍ଣ ପଦକ ଆଣିଲେ । 12 ବର୍ଷ ପରେ ଦ୍ୱିତୀୟ ପଦକ ନେଇଆସିଲେ । 12 ବର୍ଷ ମଧ୍ୟରେ ବଢ଼ିଯାଏ । ସାଧାରଣତଃ ଥରେ ସ୍ଵର୍ଣ୍ଣ ପଦକ ପାଇବା ପରେ ଉତ୍ସାହ ମଧ୍ୟ ଟିକିଏ କମିଯାଏ । କିନ୍ତୁ ଦେବେନ୍ଦ୍ର ଦେଖାଇଦେଲେ ଯେ, ଶରୀରର ଅବସ୍ଥା, ବୟସର ଛାପ ତାଙ୍କ ସଂକଳ୍ପକୁ ଢିଲା କରିପାରିନାହିଁ ଏବଂ 12 ବର୍ଷ ପରେ ସେ ପୁଣି ସ୍ୱର୍ଣ୍ଣ ପଦକ ନେଇଆସିଲେ । ସେ ଜନ୍ମରୁ ଦିବ୍ୟାଙ୍ଗ ନ ଥିଲେ । ବିଜୁଳି ଆଘାତ ଲାଗିବାରୁ ତାଙ୍କୁ ଗୋଟିଏ ହାତ ହରାଇବାକୁ ପଡ଼ିଥିଲା । ଆପଣ ଚିନ୍ତା କରନ୍ତୁ, ଯେଉଁ ବ୍ୟକ୍ତି 23 ବର୍ଷ ବୟସରେ ପ୍ରଥମ ସ୍ଵର୍ଣ୍ଣ ପଦକ ଏବଂ 35 ବର୍ଷ ବୟସରେ ଦ୍ୱିତୀୟ ସ୍ଵର୍ଣ୍ଣ ପଦକ ଲାଭ କରୁଛି ସେ ଜୀବନରେ କେତେ ବଡ଼ ସାଧନା କରିଥିବ । ମାରିଆପ୍ପାନ ଥାଙ୍ଗାୱେଲି – ଉଚ୍ଚ ଡିଆଁରେ ସ୍ୱର୍ଣ୍ଣ ଦକ ଲାଭ କଲେ । ଥାଙ୍ଗାୱେଲୁ ମାତ୍ର 5 ବର୍ଷ ବୟସରେ ନିଜର ଡାହାଣ ଗୋଡ଼ ହରାଇ ଦେଇଥିଲେ । ଦାରିଦ୍ର୍ୟ ମଧ୍ୟ ତାଙ୍କ ସଂକଳ୍ପରେ ବାଧା ସୃଷ୍ଟି କରିପାରିଲାନି । ସେ ନା ବଡ଼ ସହରରେ ରହୁଥିଲେ, ନା କୌଣସି ମଧ୍ୟବିତ୍ତ, କି ଧନୀ ପରିବାରର । ବାଧାବିଘ୍ନ ଭରା ଜୀବନଯାପନ, ଶାରୀରିକ ଅସୁବିଧା ସତ୍ତ୍ୱେ 21 ବର୍ଷ ବୟସରେ ସଂକଳ୍ପର ସାମର୍ଥ୍ୟ ବଳରେ ସେ ଦେଶକୁ ପଦକଟିଏ ଆଣିଦେଲେ । କ୍ରୀଡାବିତ ଦୀପା ମଲିକଙ୍କ ନାଁରେ ତ ଅନେକ ବିଜୟ ପତାକା ଉଡୁଛି ।ବରୁଣ ସି. ଭାଟି ହାଇଜମ୍ପ ରେ ବ୍ରୋଞ୍ଜପଦକ ଜିତିଲେ। ପାରାଲିମ୍ପିକ୍ସ ପଦକର ଗୁରୁତ୍ୱ ତ ନିଶ୍ଚୟ ରହିଛି । ଆମ ଦେଶରେ, ଆମ ସମାଜରେ, ଆମ ପାଖ-ଆଖରେ ଆମର ଯେଉଁ ଦିବ୍ୟାଙ୍ଗ ଭାଇଭଉଣୀ ଅଛନ୍ତି ସେମାନଙ୍କ ପ୍ରତି ଦୃଷ୍ଟିକୋଣରେ ଏହି ପଦକ ବହୁତ ବଡ଼ କାମ କରିଛନ୍ତି। ଆମର ସମ୍ବେଦନାକୁ ତ ଜାଗ୍ରତ କରିଛନ୍ତି, ତା’ସହିତ ଏହି ଦିବ୍ୟାଙ୍ଗମାନଙ୍କ ପ୍ରତି ଆମର ଦୃଷ୍ଟିକୋଣକୁ ବଦଳାଇ ଦେଇଛନ୍ତି । ଏଥର ପାରାଲିମ୍ପିକ୍ସରେ ଏହି ଦିବ୍ୟାଙ୍ଗଜନ କିଭଳି ପରାକ୍ରମ ଦେଖାଇଛନ୍ତି ତାହା ଖୁବ କମ ଲୋକ ଜାଣିଥିବେ। କିଛିଦିନ ଆଗରୁ ସେହି ସ୍ଥାନରେ ଅଲିମ୍ପିକ୍ସ ପ୍ରତିଯୋଗିତା ହୋଇଥିଲା । ସାଧାରଣ ଅଲିମ୍ପିକ୍ସର ରେକର୍ଡକୁ ଦିବ୍ୟାଙ୍ଗମାନେ ଭାଙ୍ଗିଦେବା କଥା, କେହି କ’ଣ କେବେ ଚିନ୍ତା କରିପ।ରେ ? ଏହା କିନ୍ତୁ ଏଥର ସମ୍ଭବ ହୋଇଛି । ଅଲିମ୍ପିକ୍ସର 1500 ମିଟର ଦୌଡ଼ ପ୍ରତିଯୋଗିତାରେ ସ୍ଵର୍ଣ୍ଣ ପଦକ  ପାଇଥିବା ପ୍ରତିଯୋଗୀ ଯେଉଁ ରେକର୍ଡ ସୃଷ୍ଟି କରିଥିଲେ ତା’ଅପେକ୍ଷା ଦିବ୍ୟାଙ୍ଗଙ୍କ ପ୍ରତିଯୋଗିତାରେ ଆଲଜେରିଆର ଆବଦେଲ ଲତିଫ ବାକା 1.7ସେକେଣ୍ଡ କମ୍ ସମୟରେ 1500 ମିଟର ଦୌଡ଼ରେ ଗୋଟିଏ ନୂତନ ରେକର୍ଡ ସୃଷ୍ଟି କରିଦେଲେ। କେବଳ ସେତିକି ନୁହେଁ, ମୋତେ ସେ କଥାରେ ଆଶ୍ଚର୍ଯ୍ୟ ଲାଗିଲା ଯେ, ଦିବ୍ୟାଙ୍ଗଙ୍କ ମଧ୍ୟରେ ଯିଏ ଦୌଡ଼ରେ ଚତୁର୍ଥ ସ୍ଥାନରେ ରହିଲେ, ଏବଂ କୌଣସି ପଦକ ପାଇଲେନି, ସେ ସାଧାରଣ ବର୍ଗର ପ୍ରତିଯୋଗୀଙ୍କ ମଧ୍ୟରେ ସ୍ଵର୍ଣ୍ଣ ପଦକ ପାଇଥିବା ପ୍ରତିଯୋଗୀଙ୍କଠାରୁ ମଧ୍ୟ କମ୍ ସମୟ ନେଇଥିଲେ। ମୁଁ ପୁଣିଥରେ ଆମର ଏହିସବୁ କ୍ରୀଡ଼ାବିତମାନଙ୍କୁ ଅନେକ ଅନେକ ଅଭିନନ୍ଦନ ଜଣାଉଛି, ଏବଂ ଆଗାମୀ ଦିନରେ ଭାରତ ପାରାଲିମ୍ପିକ୍ସ ପାଇଁ ଏହାର ବିକାଶ ପାଇଁ ମଧ୍ୟ ଗୋଟିଏ ସୂଚାରୁ ଯୋଜନା ପ୍ରସ୍ତୁତ କରିବା ଦିଗରେ ଅଗ୍ରସର ହେଉଛି। ମୋର ପ୍ରିୟ ଦେଶବାସୀଗଣ,ଗତ ସପ୍ତାହରେ ମୋତେ ଗୁଜରାଟର ନୌସାରୀଠାରେ ଅନେକ ଅଦ୍ଭୁତ ଅନୁଭୂତି ମିଳିଲା । ମୋ ପାଇଁ ବଡ଼ ଭାବବିହ୍ଵଳତାର ମୁହୂର୍ତ୍ତ  ଥିଲା । ଭାରତ ସରକାରଙ୍କ ଦ୍ୱାରା ଦିବ୍ୟାଙ୍ଗଜନଙ୍କ ପାଇଁ ଗୋଟିଏ ବୃହତ ଶିବିର ଆୟୋଜନ କରାଯାଇଥିଲା ଏବଂ ସେଦିନ ଅନେକ ବିଶ୍ୱରେକର୍ଡ ସ୍ଥାପିତ ହୋଇଗଲା । ସେଠାରେ ଥିଲା ଗୋଟିଏ କୁନିଝିଅ ଗୌରି ଶାର୍ଦୁଲ୍ । ଯିଏ ଦୁନିଆକୁ ଦେଖିପ।ରୁ ନାହିଁ । ଖୁବ୍ ଛୋଟ ଝିଅଟିଏ ଥିଲା, ଡାଙ୍ଗ୍ ଜିଲ୍ଲାର ସୁଦୂର ଜଙ୍ଗଲରୁ ଆସିଥିଲା । ରାମାୟଣର ସମ୍ପୁର୍ଣ୍ଣ କବିତା ତା’ର ମନେଅଛି । ସେ କବିତା ପାଠ ମାଧ୍ୟମରେ ମୋତେ କିଛି ଅଂଶ ଶୁଣାଇଲା । ଆଉ ତାକୁ ମୁଁ ସେଠାରେ ଲୋକଙ୍କ ଆଗରେ ଉପସ୍ଥାପିତ କଲି । ଲୋକମାନେ ଆଶ୍ଚର୍ଯ୍ୟଚକିତ ହୋଇଗଲେ । ସେଦିନ ମୋତେ ଗୋଟିଏ ପୁସ୍ତକ ଉନ୍ମୋଚନର ସୁଯୋଗ ମିଳିଲା । ପୁସ୍ତକରେ ସେ କିଛି ଦିବ୍ୟାଙ୍ଗଜନଙ୍କ ଜୀବନର ସଫଳ କାହାଣୀଗୁଡ଼ିକୁ ସଂଗ୍ରହ କରିଥିଲେ । ଖୁବ୍ ପ୍ରେରଣାଦାୟୀ ଘଟଣାମାନ ଥିଲା । ଭାରତ ସରକାର ନୌସାରୀର ଭୂମିରେ ବିଶ୍ୱରେକର୍ଡ ସ୍ଥାପନ କଲେ, ଯାହାକୁ ମୁଁ ଗୁରୁତ୍ୱପୂର୍ଣ୍ଣ ମନେ କରୁଛି । ଆଠ ଘଣ୍ଟା ମଧ୍ୟରେ ଛଅଶହ ଦିବ୍ୟାଙ୍ଗଜନ ଯେଉଁମାନେ ଶ୍ରବଶ ଶକ୍ତି ହରାଇଥିଲେ, ସେମାନଙ୍କ କାନରେ ଶ୍ରବଣ ଯନ୍ତ୍ର ଲଗାଇବାର ସଫଳ ପ୍ରୟୋଗ କଲେ । ଏହା Guinness Book of World Records ରେ ସ୍ଥାନ ପାଇଲା । ଗୋଟିଏ ଦିନରେ ଦିବ୍ୟାଙ୍ଗଙ୍କ ଦ୍ୱାରା ତିନି ତିନୋଟି ବିଶ୍ୱ ରେକର୍ଡ ସ୍ଥାପିତ ହେବା ଆମ ଦେଶବାସୀଙ୍କ ପାଇଁ ଗର୍ବର ବିଷୟ। ମୋର ପ୍ରିୟ ଦେଶବାସୀଗଣ,ଦୁଇ ବର୍ଷ ପୂର୍ବେ, ଅକ୍ଟୋବର 2 ତାରିଖରେ ପୂଜ୍ୟ ବାପୁଜୀଙ୍କ ଜୟନ୍ତୀ ଅବସରରେ ଆମେ “ସ୍ୱଚ୍ଛ ଭାରତ ମିଶନ” ଆରମ୍ଭ କରିଥିଲୁ। ସେଦିନ ମଧ୍ୟ ମୁଁ କହିଥିଲି ଯେ ସ୍ୱଚ୍ଛତା ଭାରତର ସ୍ୱଭାବରେ ପରିଣତ ହେବା ଉଚିତ। ଏହା ପ୍ରତ୍ୟେକ ନାଗରିକର କର୍ତ୍ତବ୍ୟ ହେବା ଉଚିତ । ଆବର୍ଜନା ପ୍ରତି ବିତୃଷ୍ଣା ଭାବ ସୃଷ୍ଟି ହେବା ଉଚିତ । ଏଥର ଅକ୍ଟୋବର 2 ତାରିଖରେ ସେତେବେଳେ ଦୁଇବର୍ଷ ପୂରଣ ହେବାକୁ ଯାଉଛି, ସେତେବେଳେ ମୁଁ ବିଶ୍ୱାସର ସହ କହିପ।ରେ ଯେ, ଶହେ ପଚିଶ କୋଟି ଦେଶବାସୀଙ୍କ ହୃଦୟରେ ସ୍ୱଚ୍ଛତା ପ୍ରତି ସଚେତନତା ବୃଦ୍ଧି ପାଇଛି । ମୁଁ କହିଥିଲି – “ଏକ କଦମ୍ ସ୍ୱଚ୍ଛତା କି ଓର” – ସ୍ୱଚ୍ଛତା ଆଡ଼କୁ ଆଉ ପାଦେ - ଆଜି ଆମେ ସମସ୍ତେ କରିପ।ରିବା ଯେ, ସମସ୍ତେ ପାଦେ ଆଗକୁ ବଢ଼ିବାର ଚେଷ୍ଟା କରିଛନ୍ତି । ମାନେ, ଦେଶ ସ୍ୱଚ୍ଛତା ଦିଗରେ ଶହେ ପଚିଶ କୋଟି ପାଦ ଆଗେଇଛି । ଏକଥା ମଧ୍ୟ ପକ୍କା ଯେ, ଠିକ୍ ଦିଗରେ ଆମେ ଆଗେଇଛୁ, ଫଳ ତ ଭଲ ଲାଗିବ ହେଲେ, ଏତିକି ଚେଷ୍ଟାରେ କ’ଣ ହେବ ? କିନ୍ତୁ ତାହା ମଧ୍ୟ ପ୍ରତିଫଳିତ ହୋଇଛି । ତେଣୁ ପ୍ରତ୍ୟେକେ ସେ ସାଧାରଣ ନାଗରିକ ହୁଅନ୍ତୁ, ଶାସକ ହୁଅନ୍ତୁ, ସରକାରୀ କାର୍ଯ୍ୟ।ଳୟ ହେଉ, ରାସ୍ତା ହେଉ, ବସଷ୍ଟାଣ୍ଡ ହେଉ କିମ୍ବା ରେଳ ହେଉ, ସ୍କୁଲ ହେଉ କିମ୍ବା କଲେଜ ହେଉ, ଧାର୍ମିକ ସ୍ଥଳ ହେଉ, ଡାକ୍ତରଖାନା ହେଉ - ପିଲାଙ୍କଠାରୁ ଆରମ୍ଭ କରି ବୁଢ଼ା ପର୍ଯ୍ୟନ୍ତ, ଗାଁର ଗରିବ, ଚାଷୀ, ମହିଳାମାନେ ସମସ୍ତେ ସ୍ୱଚ୍ଛତା ପାଇଁ କିଛି ନା କିଛି ଯୋଗଦାନ ଦେଉଛନ୍ତି । ଗଣମାଧ୍ୟମର ବନ୍ଧୁମାନେ ମଧ୍ୟ ଗୋଟିଏ ସକରାତ୍ମକ ଭୂମିକା ଗ୍ରହଣ କରିଛନ୍ତି । ହେଲେ ମୁଁ କହିବି, ଆମକୁ ଆହୁରି ବହୁତ ଆଗକୁ ଯିବାର ଅଛି । ଆମର ଆରମ୍ଭ ଭଲ ହୋଇଛି । ଭରପୁର ପ୍ରଚେଷ୍ଟା ହୋଇଛି ଏବଂ ଆମେ ସଫଳ ହେବା ଏହି ବିଶ୍ୱାସ ମଧ୍ୟ ଜନ୍ମିଛି । ଏହା ମଧ୍ୟ ଜରୁରୀ । ଗ୍ରାମୀଣ ଭାରତ କଥା କହିଲେ ଏ ପର୍ଯ୍ୟନ୍ତ ଦୁଇ କୋଟି 48 ଲକ୍ଷ ଅର୍ଥାତ ପାଖାପାଖି ଅଢ଼େଇ କୋଟି ଶୌଚାଳୟ ନିର୍ମାଣ ହୋଇସାରିଛି ଏବଂ ଆସନ୍ତା ଏକବର୍ଷ ମଧ୍ୟରେ ଦେଢ଼କୋଟି ଶୌଚାଳୟ ନିର୍ମାଣର ଲକ୍ଷ୍ୟ ରହିଛି । ସ୍ୱାସ୍ଥ୍ୟ ପାଇଁ, ନାଗରିକମାନଙ୍କ ସମ୍ମାନ ପାଇଁ, ବିଶେଷ କରି ମା’-ଭଉଣୀମାନଙ୍କ ସମ୍ମାନ ପାଇଁ, ମୁକ୍ତ ଆକାଶ ତଳେ, ଶୌଚକ୍ରିୟାର ଅଭ୍ୟାସ ବନ୍ଦ ହେବା ଉଚିତ । ତେଣୁ ଏଥିପ।ଇଁ Open Defecation Free(ODF) – ଖୋଲା ମଳମୁକ୍ତ ଅଭିଯାନ ଆରମ୍ଭ ହୋଇଯାଇଛି । ରାଜ୍ୟ-ରାଜ୍ୟ ମଧ୍ୟରେ, ଜିଲ୍ଲା-ଜିଲ୍ଲା ମଧ୍ୟରେ, ଗାଁ-ଗାଁ ମଧ୍ୟରେ ଏଥିପ।ଇଁ ଏକ ସୁସ୍ଥ ପ୍ରତିଯୋଗିତା ଆରମ୍ଭ ହୋଇଛି। ଆନ୍ଧ୍ର ପ୍ରଦେଶ, ଗୁଜରାଟ ଏବଂ କେରଳ ଖୋଲାରେ ଶୌଚକ୍ରିୟା ଅଭ୍ୟାସରୁ ମୁକ୍ତ ହେବା ଦିଗରେ ନିକଟ ଭବିଷ୍ୟତରେ ସମ୍ପୁର୍ଣ୍ଣ ସଫଳତା ହାସଲ କରିବାକୁ ଯାଉଛନ୍ତି। ଏବେ ମୋର ଗୁଜରାଟ ଗସ୍ତ ସମୟରେ ଅଧିକାରୀମାନେ ମୋତେ କହିଥିଲେ ଯେ, ମହାତ୍ମାଗାନ୍ଧୀଙ୍କ ଜନ୍ମସ୍ଥାନ – ପୋରବନ୍ଦର ଆଗାମୀ ଅକ୍ଟୋବର 2 ତାରିଖ ସୁଦ୍ଧା ସମ୍ପୁର୍ଣ୍ଣ ODFର ଲକ୍ଷ୍ୟକୁ ହାସଲ କରିନେବ । ଯେଉଁମାନେ ଏହି କାମ କରିଛନ୍ତି ସେମାନଙ୍କୁ ଅଭିନନ୍ଦନ, ଯେଉଁମାନେ କରିବାର ପ୍ରୟାସ କରିଛନ୍ତି ସେମାନଙ୍କୁ ଶୁଭେଚ୍ଛା । ଦେଶବାସୀଙ୍କୁ ମୋର ଅନୁରୋଧ ଯେ, ମା’ଭଉଣୀମାନଙ୍କ ସମ୍ମାନ ପାଇଁ, ଛୋଟ ଛୋଟ ପିଲାଙ୍କ ସ୍ୱାସ୍ଥ୍ୟ ପାଇଁ ଆମକୁ ଏହି ସମସ୍ୟାରୁ ଦେଶକୁ ମୁକ୍ତ କରିବାକୁ ପଡ଼ିବ । ଆସନ୍ତୁ ଆମେ ସଂକଳ୍ପର ସହ ଅଗ୍ରସର ହେବା । ବିଶେଷ କରି ମୁଁ ମୋର ଯୁବବନ୍ଧୁ ଯେଉଁମାନେ ଆଜିକାଲି ଟେକ୍ନୋଲଜିର ଭରପୁର ଉପଯୋଗ କରୁଛନ୍ତି । ସେମାନଙ୍କ ପାଇଁ ଗୋଟିଏ ଯୋଜନା ପ୍ରସ୍ତୁତ କରିବାକୁ ଚାହୁଁଛି । ଆପଣଙ୍କ ସହରରେ ସ୍ୱଚ୍ଛତା ମିଶନର ଅବସ୍ଥା କ’ଣ ? ଏହା ଜାଣିବାର ଅଧିକାର ସମସ୍ତଙ୍କର ରହିଛି । ଏଥିପ।ଇଁ ଭାରତ ସରକାର ଗୋଟିଏ ଟେଲିଫୋନ ନମ୍ବର ଦେଇଛନ୍ତି – 1969 । ଆମେ ଜାଣୁ ଯେ, 1869 ରେ ମହାତ୍ମାଗାନ୍ଧୀଙ୍କର ଜନ୍ମ ହୋଇଥିଲା। 1969 ରେ ଆମେ ତାଙ୍କର ଜନ୍ମ ଶତବାର୍ଷିକ ପାଳନ କଲୁ ଏବଂ 2019 ରେ ମହାତ୍ମାଗାନ୍ଧୀଙ୍କର 150ତମ ଜୟନ୍ତୀ ପାଳନ କରିବାକୁ ଯାଉଛୁ । 1969 – ଏହି ନମ୍ବରରେ ଫୋନ କରି ଆପଣ କେବଳ ନିଜ ସହରରେ ଶୌଚାଳୟର ନିର୍ମାଣର ସ୍ଥିତି ଜାଣିପ।ରିବେ ତାହା ନୁହେଁ ବରଂ ଶୌଚାଳୟ ନିର୍ମାଣ ପାଇଁ ଆବେଦନ ମଧ୍ୟ କରିପ।ରିବେ । ଆପଣ ନିଶ୍ଚୟ ଏହାର ଲାଭ ଉଠାନ୍ତୁ। କେବଳ ସେତିକି ନୁହେଁ, ପରିଚ୍ଛନ୍ନତା ସହ ଜଡ଼ିତ ଅଭିଯୋଗ ଏବଂ ସେହି ଅଭିଯୋଗ ସମାଧାନର ସ୍ଥିତି ଜାଣିବା ପାଇଁ ଗୋଟିଏ ସ୍ୱଚ୍ଛତା App ଆରମ୍ଭ କରାଯାଇଛି। ଆପଣ ଏହାର ଭରପୁର ଲାଭ ଉଠାନ୍ତୁ । ବିଶେଷ କରି ଯୁବପିଢ଼ି ଏହାର ଲାଭ ଉଠାନ୍ତୁ । ଭାରତ ସରକାର ଏଥିପ।ଇଁ ଉଦ୍ୟୋଗ ଜଗତକୁ ମଧ୍ୟ ଆଗେଇ ଆସିବାକୁ ଅନୁରୋଧ କରିଛନ୍ତି । ସ୍ୱଚ୍ଛତା ପାଇଁ କାମ କରୁଥିବା ଯୁବ Professional ମାନଙ୍କର ସେମାନେ ପୃଷ୍ଠପୋଷକତା କରନ୍ତୁ । ଜିଲ୍ଲାରେ “ସ୍ଵଚ୍ଛ ଭାରତ ସଦସ୍ୟ ” ରୂପେ ସେମାନଙ୍କୁ ବିଭିନ୍ନ ସ୍ଥାନକୁ ପଠାଯାଇପାରେ । ଏହି ସ୍ୱଚ୍ଛତା ଅଭିଯାନ କେବଳ ସଂସ୍କାରରେ ସୀମିତ ରହିଲେ ମଧ୍ୟ ଉଦ୍ଦେଶ୍ୟ ସାଧିତ ହୁଏନାହିଁ । ସ୍ୱଚ୍ଛତା ଅଭ୍ୟାସରେ ପରିଣତ ହେଉ, ସେତିକି ଯଥେଷ୍ଟ ନୁହେଁ । ଆଜିର ଯୁଗରେ ସ୍ୱଚ୍ଛତା ସହ ସ୍ୱାସ୍ଥ୍ୟ ଯେଉଁଭଳି ଭାବରେ ଜଡ଼ିତ, ସେହିଭଳି ସ୍ୱଚ୍ଛତା ସହ ରାଜସ୍ୱ ମୋଡେଲ ମଧ୍ୟ ଅପରିହାର୍ଯ୍ୟ । “ବର୍ଜ୍ୟରୁ ବିଭବ” ମଧ୍ୟ ଏହାର ଗୋଟିଏ ଅଙ୍ଗ ହେବା ଜରୁରୀ । ତେଣୁ ସ୍ୱଚ୍ଛତା ମିଶନ ସହ ‘ବର୍ଜ୍ୟରୁ ଖତସାର’ ଦିଗରେ ଆମକୁ ଅଗ୍ରସର ହେବାକୁ ପଡ଼ିବ । କଠିନ ବର୍ଜ୍ୟବସ୍ତୁର ପ୍ରକ୍ରିୟାକରଣ ହେଉ । ଏହାକୁ କମ୍ପୋଷ୍ଟ ରେ ପରିଣତ କରାଯିବାର କାର୍ଯ୍ୟ ହେଉ । ଏଥିପ।ଇଁ ସରକାରଙ୍କ ତରଫରୁ ନୀତିଗତ ହସ୍ତକ୍ଷେପ ମଧ୍ୟ ଆରମ୍ଭ ହୋଇଯାଇଛି । ବର୍ଜ୍ୟବସ୍ତୁରୁ ତିଆରି କମ୍ପୋଷ୍ଟ ବା ଖତ କିଣିବାକୁ ସାର କମ୍ପାନୀମାନଙ୍କୁ କୁହାଯାଇଛି । ଜୈବ ଚାଷ ପାଇଁ ଆଗ୍ରହୀ ଥିବା ଚାଷୀମାନଙ୍କୁ ସେମାନେ ଏହା ଉପଲବ୍ଧ କରାନ୍ତୁ । ଯେଉଁମାନେ ନିଜ ଜମିର ସ୍ୱାସ୍ଥ୍ୟରେ ଉନ୍ନତି ଚାହୁଁଛନ୍ତି । ଜମିର ସ୍ୱାସ୍ଥ୍ୟକଥା ଚିନ୍ତା କରୁଛନ୍ତି, ରାସାୟନିକ ସାର ପ୍ରୟୋଗ ଯୋଗୁଁ ଯେଉଁମାନଙ୍କ ଜମିର ଯଥେଷ୍ଟ କ୍ଷତି ହୋଇଛି ଏବଂ ତାଙ୍କୁ ଏ ପ୍ରକାର ସାରର ଆବଶ୍ୟକତା ରହିଛି । ସେମାନଙ୍କୁ ଏହା ଉପଲବ୍ଧ କରାନ୍ତୁ । ଶ୍ରୀଯୁକ୍ତ ଅମିତାଭ ବଚ୍ଚନଜୀ Brand Ambassador ରୂପେ ଏହି କାମରେ ଯଥେଷ୍ଟ ଯୋଗଦାନ ଦେଉଛନ୍ତି । ବର୍ଜ୍ୟରୁ ବିଭବ ଏହି ଆନ୍ଦୋଳନରେ ମୁଁ ଯୁବବନ୍ଧୁମାନଙ୍କୁ ନୂତନ Start-Up ପାଇଁ ମଧ୍ୟ ନିମନ୍ତ୍ରିତ କରୁଛି । ସେହିଭଳି ଯନ୍ତ୍ରପାତି ତିଆରି କରନ୍ତୁ, ସେହିଭଳି ଟେକ୍ନୋଲୋଜି  ବାହାର କରନ୍ତୁ । ଶସ୍ତା ଦରରେ ଏହାର ବହୁଳ ମାତ୍ରାରେ ଉତ୍ପାଦନ ପାଇଁ କାର୍ଯ୍ୟ କରନ୍ତୁ । ଏହା କରିବା ଭଳି କାମଟିଏ । ଏଥିରେ ରୋଜଗାରର ବହୁତ ବଡ଼ ସୁଯୋଗ ମଧ୍ୟ ରହିଛି । ବଡ଼ ଆର୍ଥିକ ଗତିବିଧିର ସୁଯୋଗ ମଧ୍ୟ ରହିଛି । ବର୍ଜ୍ୟରୁ ବିଭବ ସୃଷ୍ଟି ସଫଳ ହୋଇଥାଏ । ଚଳିତ ବର୍ଷ ସେପ୍ଟେମ୍ବର 25ରୁ ଅକ୍ଟେବାର 2 ତାରିଖ ପର୍ଯ୍ୟନ୍ତ ଗୋଟିଏ ବିଶେଷ କାର୍ଯ୍ୟକ୍ରମ INDOSAN – India Sanitation Conference ର ଆୟୋଜିତ ହେଉଛି । ସମଗ୍ର ଦେଶରୁ ମନ୍ତ୍ରୀ, ମୁଖ୍ୟମନ୍ତ୍ରୀ, ମହାନଗରଗୁଡ଼ିକର ମେୟର ଓ କମିଶନର ଏମାନେ ସମସ୍ତେ ମିଶି କେବଳ ସ୍ୱଚ୍ଛତା ସମ୍ପର୍କରେ ଗଭୀର ଚିନ୍ତା ଆଲୋଚନା କରିବେ । ଟେକ୍ନୋଲୋଜିରେ କ’ଣ ହୋଇପାରେ, ଆର୍ଥିକ ମୋଡେଲ କ’ଣ ହୋଇପାରେ ? ଜନସହଭାଗିତା କିଭଳି ହୋଇପାରିବ ? ଏଥିରେ ରୋଜଗାରର ସୁଯୋଗ କିଭଳି ବୃଦ୍ଧି କରାଯାଇପାରେ – ଏସବୁ ବିଷୟରେ ଆଲୋଚନା ହେବ । ମୁଁ ତ ଦେଖୁଛି – ସ୍ୱଚ୍ଛତା ସମ୍ପର୍କରେ ନୂଆ ନୂଆ ଖବରମାନ ଆସିବାରେ ଲାଗିଛି । ଏବେ ଦିନେ ମୁଁ ଖବରକାଗଜରେ ପଢ଼ିଲି ଯେ, ଗୁଜରାଟ ଟେକ୍ନୋଲୋଜି ବିଶ୍ୱବିଦ୍ୟାଳୟର ବିଦ୍ୟାର୍ଥୀମାନେ 107 ଟି ଗାଁକୁ ଯାଇ ଶୌଚାଳୟ ନିର୍ମାଣ ପାଇଁ ସଚେତନତା ଅଭିଯାନ ଚଳାଇଲେ । ନିଜେ ପରିଶ୍ରମ କରି ପ୍ରାୟ 9,000 ଶୌଚାଳୟ ନିର୍ମାଣରେ ସେମାନଙ୍କର ଯୋଗଦାନ ଦେଲେ । ବିଗତ ଦିନରେ ଆପଣମାନେ ଦେଖିଥିବେ ଯେ, ୱିଙ୍ଗ କମାଣ୍ଡର ପରମବୀର ସିଂଙ୍କ ନେତୃତ୍ୱରେ ଗୋଟିଏ ଟିମ ଗଙ୍ଗାନଦୀରେ ଦେବପ୍ରୟାଗଠାରୁ ଗଙ୍ଗାସାଗର ଯାଏଁ 2800 କିଲୋମିଟର ପହଁରି ପହଁରି ଯାତ୍ରାକରି ସ୍ୱଚ୍ଛତାର ବାର୍ତ୍ତା ପ୍ରଚାର କରିଥିଲେ। ଭାରତ ସରକାରରେ ମଧ୍ୟ, ବିଭିନ୍ନ ବିଭାଗମାନେ ନିଜ ନିଜର ବର୍ଷକର କ୍ୟାଲେଣ୍ଡର ପ୍ରସ୍ତୁତ କରିଛନ୍ତି । ପ୍ରତ୍ୟେକ ବିଭାଗ 15 ଦିନ ବିଶେଷ ଭାବରେ ସ୍ୱଚ୍ଛତା ଉପରେ ଧ୍ୟାନକେନ୍ଦ୍ରିତ କରିବ । ଆଗାମୀ ଅକ୍ଟେବାର ମାସର 1 ତାରିଖରୁ 15 ତାରିଖ ପର୍ଯ୍ୟନ୍ତ ପାନୀୟ ଜଳ ଓ ପରିମଳ ବିଭାଗ, ପଞ୍ଚାୟତିରାଜ ବିଭାଗ, ଗ୍ରାମ୍ୟ ଉନ୍ନୟନ ବିଭାଗ – ଏହି ତିନି ବିଭାଗ ମିଳିତ ଭାବେ ନିଜ ନିଜ କ୍ଷେତ୍ରରେ ସ୍ୱଚ୍ଛତାର ମାର୍ଗଦର୍ଶିକା ପ୍ରସ୍ତୁତ କରି କାର୍ଯ୍ୟ କରିବାର ଅଛି । ଆଉ ଅକ୍ଟୋବର ମାସର ଶେଷ 2 ସପ୍ତାହରେ ଅର୍ଥାତ୍ ଅକ୍ଟେବାର 16 ତାରିଖରୁ 31 ତାରିଖ ପର୍ଯ୍ୟନ୍ତ, ଅନ୍ୟ ତିନୋଟି ବିଭାଗ – କୃଷି ଏବଂ କୃଷକ କଲ୍ୟାଣ ବିଭାଗ, ଖାଦ୍ୟ ପ୍ରକ୍ରିୟାକରଣ ଉଦ୍ୟୋଗ ବିଭାଗ ଏବଂ ଖାଉଟି କଲ୍ୟାଣ ବିଭାଗ ନିଜ ନିଜ କ୍ଷେତ୍ରରେ ସଫେଇ ଅଭିଯାନ ଚଳେଇବାର ଯୋଜନା ରହିଛି । ମୋର ନାଗରିକଙ୍କୁ ବି ଅନୁରୋଧ ଯେ ଏସବୁ ବିଭାଗ ଦ୍ୱାରା ଯେଉଁସବୁ କାର୍ଯ୍ୟ ଚାଲୁରହିଛି, ଯଦି ସେସବୁ ସହ ଆପଣ କୌଣସି ପ୍ରକାରେ ସମ୍ବନ୍ଧିତ, ତା’ହେଲେ ଆପଣ ବି ଏହି ସଫେଇ ଅଭିଯାନରେ ଯୋଡ଼ିହେଇ ଯାଆନ୍ତୁ । ଆପଣ ଦେଖିଥିବେ, ଏ ଭିତରେ ସ୍ୱଚ୍ଛତାର ସର୍ବେକ୍ଷଣ ଅଭିଯାନ ବି ଚାଲିଛି । ପ୍ରଥମେ ଦେଶର 73 ଟି ସହରରେ ସର୍ଭେ କରି ସ୍ୱଚ୍ଛତାର ସ୍ଥିତି ଏସବୁ ସହରରେ କିଭଳି ରହିଛି, ତା’ର ତଥ୍ୟ ଦେଶବାସୀଙ୍କ ସମ୍ମୁଖରେ ରଖାଯାଇଥିଲା । ଏବେ ଏକ ଲକ୍ଷରୁ ଅଧିକ ଜନସଂଖ୍ୟା ବିଶିଷ୍ଟ ପ୍ରାୟ 500 ସହରରେ ସ୍ୱଚ୍ଛତା ସର୍ଭେ କରାଯିବ । ଏଥିପାଇଁ ପ୍ରତ୍ୟେକ ସହରବାସୀଙ୍କ ଭିତରେ ଗୋଟାଏ ବିଶ୍ୱାସ ଜନ୍ମିବ ଯେ, ହଁ ଭାଇ, ଆମେ ଏଥର ପଛରେ ରହିଯାଇଛେ, ଆଗକୁ ଆମେ କିଛି ଭଲ କରିବା ନିଶ୍ଚୟ । ଏକପ୍ରକାର ସ୍ୱଚ୍ଛତାର ସ୍ପର୍ଦ୍ଧିତ ପରିବେଶ ସୃଷ୍ଟି ହେଇଛି । ମୁଁ ଆଶା କରୁଛି ଯେ ଆମେ ସମସ୍ତ ନାଗରିକ ଏହି ଅଭିଯାନରେ ଯେତେ ଅଧିକ ଯୋଗଦାନ ଦେଇପାରିବା, ସେତେ ଭଲ । ଆସନ୍ତା ଅକ୍ଟେବାର 2 ତାରିଖ, ମହାତ୍ମାଗାନ୍ଧୀ ଏବଂ ଲାଲ୍ ବାହାଦୂର ଶାସ୍ତ୍ରୀଙ୍କ ଜନ୍ମତିଥି । ଏହିଦିନ “ସ୍ୱଚ୍ଛ ଭାରତ ମିଶନ”କୁ 2 ବର୍ଷ ହେବ । ଗାନ୍ଧିଜୟନ୍ତୀ ଦିନରୁ ଦୀପାବଳୀ ପର୍ଯ୍ୟନ୍ତ ଖଦୀର କିଛି ନା କିଛି କିଣିବା ପାଇଁ ମୁଁ ପ୍ରତ୍ୟେକଙ୍କୁ ଅନୁରୋଧ କରିଆସୁଛି । ଏଥର ବି ମୋର ଅନୁରୋଧ ଯେ ପ୍ରତ୍ୟେକ ପରିବାରରେ କୌଣସି ନା କୌଣସି ଖଦୀସାମଗ୍ରୀ କିଣାହେବା ଜରୁରୀ । ଫଳରେ ଖଦୀସାମଗ୍ରୀ ପ୍ରସ୍ତୁତ କରୁଥିବା ଗରିବ ପରିବାରରେ ଦୀପାବଳୀର ଦୀପ ଜଳିପାରିବ । ଏଥର ଅକ୍ଟୋବର 2 ତାରିଖ ରବିବାର ଥିବାରୁ, ଜଣେ ନାଗରିକ ଭାବରେ ଆମେ ପ୍ରତ୍ୟେକ ସ୍ୱଚ୍ଛତା ପାଇଁ କୋଉଠି କୋଉଠି ଯୋଡ଼ି ହେଇପାରିବା କି ? 2/4 ଘଣ୍ଟା ଶାରୀରିକ ଭାବେ ଆପଣ ସଫାସଫି କାମରେ ନିଜକୁ ନିୟୋଜିତ କରନ୍ତୁ ଆଉ ମୁଁ ଆପଣଙ୍କୁ କହୁଛି ଯେ ଆପଣ ଯେଉଁ ସଫେଇ ଅଭିଯାନରେ ସାମିଲ ହେଇଥିବେ, ତା’ର ଗୋଟିଏ ଫଟୋ ମୋତେ “ନରେନ୍ଦ୍ର ମୋଦି ଆପ୍”ରେ ବାଣ୍ଟନ୍ତୁ । ଯଦି ଜଡ଼ିତ ଥିବେ, ତା’ହେଲେ ଭିଡ଼ିଓ ବି ବାଣ୍ଟନ୍ତୁ । ଦେଖିବେ, ସାରା ଦେଶରେ ଆମମାନଙ୍କର ପ୍ରୟାସ ଯୋଗୁଁ ଏହି ସ୍ୱଚ୍ଛତା ଅଭିଯାନକୁ ପୁଣି ନୂଆ ଶକ୍ତି ମିଳିଯିବ, ନୂଆ ଗତି ମିଳିଯିବ । ମହାତ୍ମାଗାନ୍ଧୀ ଆଉ ଲାଲ୍ ବାହାଦୂର ଶାସ୍ତ୍ରୀଙ୍କ ପୁଣ୍ୟ ଜନ୍ମତିଥିରେ ସେମାନଙ୍କୁ ସ୍ମରଣ କଲାବେଳେ ଆମେ ଦେଶ ପାଇଁ କିଛି-ନା-କିଛି କରିବାର ସଂକଳ୍ପ କରିବା । ମୋର ପ୍ରିୟ ଦେଶବାସୀଗଣ,ଜୀବନରେ କାହାକୁ କିଛି ଦେବାରେ ଏକପ୍ରକାର ଆନନ୍ଦ ଥାଏ । କେହି ସେ କାର୍ଯ୍ୟଟିକୁ ସ୍ୱୀକୃତି ଦିଅନ୍ତୁ ବା ନ ଦିଅନ୍ତୁ, କିନ୍ତୁ ଦେବାର ଖୁସି ଏକ ଅନନ୍ୟ ଅନୁଭବ । ମୁଁ ଦେଖିଛି, ବିଗତ ଦିନରେ, ଯେତେବେଳେ ଗ୍ୟାସ୍ ସବସିଡି ଛାଡ଼ିବା ପାଇଁ ମୁଁ କହିଲି ଆଉ ଦେଶବାସୀ ସେ କଥାକୁ ଗ୍ରହଣ କଲେ, ସେହି କଥାଟି ଭାରତର ରାଷ୍ଟ୍ରୀୟ ଜୀବନର ଗୋଟିଏ ବହୁତ ବଡ଼ ପ୍ରେରଣାଦାୟୀ ଘଟଣା । ଆଜିକାଲି ଆମ ଦେଶର କେତେକ ଯୁବବନ୍ଧୁ, ଛୋଟ ମୋଟ ସଂଗଠନ, ଉଦ୍ୟୋଗ ଜଗତର ଲୋକ, ସ୍କୁଲର ଲୋକ, କେତେକ NGO – ଏମାନେ ସମସ୍ତେ ମିଶି ଅକ୍ଟୋବର 2 ରୁ 8 ତାରିଖ ପର୍ଯ୍ୟନ୍ତ କେତେକ ସହରରେ “Joy of Giving Week” ପାଳନ କରିବାକୁ ଯାଉଛନ୍ତି । ଖାଦ୍ୟସାମଗ୍ରୀ, କପଡ଼ା ଆଦି ଏକାଠି କରି ଅଭାବୀ ଲୋକଙ୍କ ପାଖରେ ପହଞ୍ଚାଇବା ସେମାନଙ୍କର ଅଭିଯାନ । ମୁଁ ଗୁଜୁରାଟରେ ଥିଲାବେଳେ, ଆମର ସମସ୍ତ କର୍ମକର୍ତ୍ତା ଗଳିକନ୍ଦି ବୁଲି ବିଭିନ୍ନ ପରିବାର ନିକଟରେ ଥିବା ପୁରୁଣା ଖେଳନାକୁ ଦାନ ଆକାରରେ ମାଗୁଥିଲେ ଏବଂ ଯୋଉସବୁ ଖେଳଣା ଦାନରେ ମିଳୁଥିଲା, ତାକୁ ଗରିବ ବସ୍ତିରେ ଥିବା ଅଙ୍ଗନବାଡ଼ି କେନ୍ଦ୍ରରେ ଦେଇଦେଉଥିଲେ । ସେ ଗରିବ ପିଲାମାନଙ୍କ ପାଇଁ ଖେଳନାଗୁଡ଼ିକ ଅଦ୍ଭୁତ ଆନନ୍ଦର ବସ୍ତୁ ହେଇଥିବା ଦେଖି ଲାଗୁଥିଲା ବାଃ ! ମୁଁ ଭାବୁଛି ଯେ “Joy of Giving Week” ଯେଉଁ ସହରରେ ଆୟୋଜନ ହେବ, ସେସବୁ ସହରରେ ଯୁବବର୍ଗଙ୍କ ଉତ୍ସାହକୁ ଆମେ ଆହୁରି ପ୍ରୋତ୍ସାହିତ କରିବା ଆବଶ୍ୟକ, ସେମାନଙ୍କୁ ସାହାଯ୍ୟ କରିବା ଦରକାର । ଇଏ ଏକ ପ୍ରକାର ଦାନର ଉତ୍ସବ । ଯେଉଁ ଯୁବବନ୍ଧୁ ଏହି କାମରେ ଲାଗିଛନ୍ତି, ସେମାନଙ୍କୁ ମୁଁ ହୃଦୟର ସହିତ ବହୁତ ବହୁତ ଶୁଭକାମନା ଜ୍ଞାପନ କରୁଛି । ମୋର ପ୍ରିୟ ଦେଶବାସୀଗଣ,ଆଜି ସେପ୍ଟେମ୍ବର 25 ତାରିଖ, ପଣ୍ଡିତ ଦୀନଦୟାଲ ଉପାଧ୍ୟାୟଙ୍କର ଜୟନ୍ତୀ ଆଉ ଆଜିଠୁ ତାଙ୍କର ଜନ୍ମ ଶତବାର୍ଷିକୀ ବର୍ଷ ପାଳନର ପ୍ରାରମ୍ଭ କରାଯାଉଛି। ମୋ ଭଳି ଲକ୍ଷ ଲକ୍ଷ କର୍ମକର୍ତ୍ତା ଯେଉଁ ରାଜନୀତିକ ବିଚାରଧାରାକୁ ନେଇ କାମ କରୁଛନ୍ତି, ସେହି ରାଜନୀତିକ ବିଚାରଧାରାକୁ ବ୍ୟାଖ୍ୟାୟିତ କରିବାର କାମ, ଭାରତର ମୌଳିକତା ସହ ସଂଯୁକ୍ତ ହେଇଥିବା ରାଜନୀତିର ପକ୍ଷକାର, ଭାରତର ସାଂସ୍କୃତିକ ପରମ୍ପରାକୁ ପୁରସ୍କୃତ କରିବାର ପ୍ରୟାସଧର୍ମୀ ବିଚାରଧାରା ସହ ଯିଏ ନିଜର ଏକ ରାଜନୀତିକ ଦର୍ଶନ ଦେଇଯାଇଛନ୍ତି, ଏକାତ୍ମ-ମାନବ ଦର୍ଶନ ଦେଇଯାଇଛନ୍ତି, ସେହି ମହାନ ପଣ୍ଡିତ ଦୀନଦୟାଲ ଉପାଧ୍ୟାୟଙ୍କର ଶତବାର୍ଷିକର ବର୍ଷ ଆଜିଠୁ ଆରମ୍ଭ ହେଉଛି । “ସର୍ବଜନ ହିତାୟ – ସର୍ବଜନ ସୁଖାୟ” ଅନ୍ତୋଦୟର ସିଦ୍ଧାନ୍ତ ତାଙ୍କରି ଅବଦାନ । ମହାତ୍ମାଗାନ୍ଧୀ ବି ସମାଜର ଅନ୍ତିମ ସ୍ତରରେ ରହିଥିବା ବ୍ୟକ୍ତିଟିର କଲ୍ୟାଣର କଥା କହୁଥିଲେ । ବିକାଶର ଫଳ ଗରିବରୁ ଗରିବ ବ୍ୟକ୍ତିକୁ କେମିତି ମିଳିପାରିବ ? “ପ୍ରତିଟି ହାତକୁ କାମ ଏବଂ ପ୍ରତିଟି ବିଲକୁ ପାଣି” – ଏହି ଦୁଇଟି ମାତ୍ର ଧାଡ଼ିରେ ସେ ପ୍ରସ୍ତୁତ କରିଥିଲେ ସମ୍ପୁର୍ଣ୍ଣ ଆର୍ଥିକ ଏଜେଣ୍ଡା । ଦେଶ ତାଙ୍କର ଜନ୍ମ ଶତବାର୍ଷିକୀକୁ “ଗରିବ କଲ୍ୟାଣ ବର୍ଷ” ଭାବରେ ପାଳନ କରିବ । ସମାଜର, ସରକାରଙ୍କର, ପ୍ରତ୍ୟେକଙ୍କର ଧ୍ୟାନ ବିକାଶର ଲାଭ, ଗରିବଙ୍କୁ କେମିତି ମିଳିବ – ତା’ ଉପରେ କେନ୍ଦ୍ରିତ ହେଲେ ଯାଇ ଆମ ଦେଶକୁ ଆମେ ଦାରିଦ୍ର୍ୟମୁକ୍ତ କରିପାରିବା । ଇଂରେଜ ଅମଳରୁ ପ୍ରଧାନମନ୍ତ୍ରୀଙ୍କ ନିବାସସ୍ଥଳ ଯାହା “ରେସ୍ କୋର୍ସ ରୋଡ଼” ନାମରେ ପରିଚିତ ଥିଲା, ତାକୁ ପଣ୍ଡିତ ଦୀନଦୟାଲ୍ ଉପାଧ୍ୟାୟଙ୍କର ଏହି ଜନ୍ମ ଶତବାର୍ଷିକ ବର୍ଷ ନିମିତ୍ତ “ଲୋକକଲ୍ୟାଣ ମାର୍ଗ” ନାମରେ ନାମିତ କରାଯାଇଛି । ଇଏ “ଗରିବ କଲ୍ୟାଣ ବର୍ଷ”ର ଏକ ପ୍ରତୀକାତ୍ମକ ସ୍ୱରୂପ । ଆମ ସମସ୍ତଙ୍କ ପ୍ରେରଣା ପୁରୁଷ, ଆମର ବୈଚାରିକ ସ୍ଥାପତ୍ୟରେ ସମୃଦ୍ଧ ଶ୍ରଦ୍ଧେୟ ପଣ୍ଡିତ ଦୀନଦୟାଲ ଉପାଧ୍ୟାୟ ଜୀଙ୍କୁ ଆଦରପୂର୍ବକ ପ୍ରଣିପାତ କରୁଛି । ମୋର ପ୍ରିୟ ଦେଶବାସୀଗଣ,2 ବର୍ଷ ପୂର୍ବେ ବିଜୟାଦଶମୀ ଦିନ ମୁଁ “ମନ୍ କି ବାତ୍”ର ଶୁଭାରମ୍ଭ କରିଥିଲି । ଏଥର ବିଜୟାଦଶମୀ ପର୍ବରେ ଦୁଇବର୍ଷ ପୂରଣ ହୋଇଯିବ । ମୋର ଇଏ ପ୍ରାମାଣିକ ପ୍ରୟାସ ରହିଥିଲା ଯେ “ମନ୍ କି ବାତ୍” – ସରକାରୀ କାର୍ଯ୍ୟ।ବଳୀର ଗୁଣଗାନ କରିବାର କାର୍ଯ୍ୟକ୍ରମ ନ ହେଉ । 2 ବର୍ଷ ପର୍ଯ୍ୟନ୍ତ ଡର ଡରରେ, ଚାପ ଭିତରେ, ବେଳେ ବେଳେ ତ ମନ ଲାଳାୟିତ ହୋଇଯାଏ କିଛି କାମର କଥା କହିବାକୁ, କିନ୍ତୁ ଏ ପ୍ରକାର ପ୍ରଲୋଭନର ବାତାବରଣ ସତ୍ତ୍ୱେ ବି, ସମୟ ସମୟରେ ମନ ନ ଥିଲେ ବି କେତେକ କଥା କହିବାକୁ ମନ ହୁଏ, ଏମିତିକି ଚାପ ବି ଉତ୍ପନ୍ନ ହୁଏ – କିନ୍ତୁ ଆପଣମାନଙ୍କ ଆଶୀର୍ବାଦରୁ “ମନ୍ କି ବାତ୍”କୁ ସେସବୁ ଚାପ ଆଉ ପ୍ରଲୋଭନରୁ ବଞ୍ଚେଇ ରଖି, ଏହାକୁ ସାଧାରଣ ବ୍ୟକ୍ତି ସହ ଯୋଡିବାର ପ୍ରୟାସ କରିଆସିଛି । ଏ ଦେଶର ସାଧାରଣ ନାଗରିକ, ସାଧାରଣ ମଣିଷ ମୋତେ କୌଣସି ନା କୌଣସି ପ୍ରକାର ପ୍ରେରଣା ଦେଇଥାନ୍ତି । ଏ ଦେଶର ସାଧାରଣ ମଣିଷଙ୍କ ଆଶା-ଆକାଂକ୍ଷା କ’ଣ ? ମୋର ମନ-ମସ୍ତିଷ୍କରେ ଯେହେତୁ ସାଧାରଣ ନାଗରିକର ଛବି ଛାଇ ହେଇରହିଥାଏ, ସେଇଥିପ।ଇଁ “ମନ୍ କି ବାତ୍”ରେ ସବୁବେଳେ ତାହାହିଁ ପ୍ରକଟ ହୁଏ । ଦେଶବାସୀଙ୍କ ପାଇଁ “ମନ୍ କି ବାତ୍” ସୂଚନାର ସ୍ରୋତ ହୋଇପାରେ, କିନ୍ତୁ ମୋ ପାଇଁ “ମନ୍ କି ବାତ୍” ମୋର ଶହେ ପଚିଶ କୋଟି ଦେଶବାସୀଙ୍କୁ ସେମାନଙ୍କ ଶକ୍ତିର ସହ ପରିଚିତ କରାଇଦେବା, ମୋ ଦେଶର ଶହେ ପଚିଶ କୋଟି ଦେଶବାସୀମାନଙ୍କ ସାମର୍ଥ୍ୟକୁ ବାରମ୍ବାର ମନେ ପକାଇଦେବା ଏବଂ ସେଥିରୁ କାମ କରିବାର ପ୍ରେରଣା ଲାଭ କରିବା, ଏହାହିଁ ମୋ ପାଇଁ କାର୍ଯ୍ୟକ୍ରମର ରୂପ ନେଲା । ଆଜି ଯେତେବେଳେ ଏହି କାର୍ଯ୍ୟକ୍ରମକୁ ଦୁଇବର୍ଷ ପୂରଣ ହେବାକୁ ଯାଉଛି । ସେତେବେଳେ, ମନ୍ କି ବାତକୁ ଆପଣ ଯେଉଁଭଳି ପ୍ରଶଂସା କରିଛନ୍ତି, ଯେଉଁଭଳି ସୁନ୍ଦର କରିଛନ୍ତି, ଯେମିତି ଆଶୀର୍ବାଦ କରିଛନ୍ତି, ସେଥିପ।ଇଁ ମୁଁ ଆପଣ ସମସ୍ତ ଶ୍ରୋତାବନ୍ଧୁମାନଙ୍କୁ ଆନ୍ତରିକ ଅଭିନନ୍ଦନ ଜଣାଉଛି । ମୁଁ ଆକାଶବାଣୀ ପ୍ରତି ମଧ୍ୟ କୃତଜ୍ଞ, ସେମାନେ ମୋର ଏହି କଥାଗୁଡ଼ିକୁ କେବଳ ପ୍ରସାରଣ କଲେ ତାହାନୁହେଁ, ବରଂ ଏହାକୁ ସବୁ ଭାଷାରେ ପହଞ୍ଚାଇବା ପାଇଁ ଭରପୂର ପ୍ରଚେଷ୍ଟା କରିଛନ୍ତି । ମୁଁ ସେହି ଦେଶବାସୀଙ୍କୁ ମଧ୍ୟ କୃତଜ୍ଞତା ଜ୍ଞାପନ କରୁଛି ଯେଉଁମାନେ “ମନ୍ କି ବାତ୍” ପ୍ରସାରଣରେ ଥରେ ଚିଠିଲେଖି, ପ୍ରସ୍ତାବ ଦେଇ ସରକାରଙ୍କ ଦୃଷ୍ଟି ଆକର୍ଷଣ କଲେ, ସରକାରଙ୍କ ଦୋଷତ୍ରୁଟିକୁ ଉଜାଗର କଲେ, ଏବଂ ଆକାଶବାଣୀ ଏଭଳି ଚିଠି ଉପରେ ବିଶେଷ କାର୍ଯ୍ୟକ୍ରମ କରି, ସରକାରୀ କର୍ମଚାରୀମାନଙ୍କୁ ଡାକି, ସମସ୍ୟାର ସମାଧାନ ନିମନ୍ତେ ମଞ୍ଚ ପ୍ରସ୍ତୁତ କଲେ । ଯାହାଫଳରେ ମନ୍ କି ବାତ୍ ମାତ୍ର 15-20 ମିନିଟର ବାର୍ତ୍ତାଳାପ ନୁହେଁ ବରଂ ସାମାଜିକ ପରିବର୍ତ୍ତନର ଗୋଟିଏ ନୂତନ ଅବସର ପାଲଟିଗଲା । ଏହାଠାରୁ ବଳି ସନ୍ତୋଷର କାରଣ ଆଉ କ’ଣ ହୋଇପାରେ ? ତେଣୁ ଏହାକୁ ସଫଳ କରିବାରେ ଜଡ଼ିତ ପ୍ରତ୍ୟେକ ବ୍ୟକ୍ତିଙ୍କୁ ମୁଁ ଧନ୍ୟବାଦ ଦେଉଛି । ସେମାନଙ୍କ ନିକଟରେ କୃତଜ୍ଞତା ପ୍ରକାଶ କରୁଛି । ମୋର ପ୍ରିୟ ଦେଶବାସୀଗଣ,ଆଗାମୀ ସପ୍ତାହରୁ ନବରାତ୍ର ଏବଂ ଦୁର୍ଗାପୂଜାର ପର୍ବ, ବିଜୟାଦଶମୀର ପର୍ବ, ଦୀପାବଳି ପାଇଁ ପ୍ରସ୍ତୁତି – ସାରା ଦେଶରେ ଗୋଟିଏ ଅଲଗା ପ୍ରକାର ବାତାବରଣ ହୋଇଥାଏ । ଏହା ଶକ୍ତି ଉପାସନାର ପର୍ବ । ସମାଜରେ ଏକତା ହିଁ ଦେଶର ଶକ୍ତି । ନବରାତ୍ର ହେଉ କିମ୍ବା ଦୁର୍ଗାପୂଜା ହେଉ ଏହି ଶକ୍ତି ଉପାସନାର ପର୍ବ କିଭଳି ସାମାଜିକ ଏକତାର ଉପାସନାର ପର୍ବ ହୋଇପାରିବ ? ଜନ ଜନଙ୍କୁ ଯୋଡ଼ିବାର ପର୍ବ କିଭଳି ହୋଇପାରିବ ? ତାହାହିଁ ହେଉ ଶକ୍ତିର ପ୍ରକୃତ ଆରାଧନା । ତେବେ ଯାଇ ଆମେ ମିଶି ବିଜୟର ପର୍ବ ପାଳନ କରିପ।ରିବା । ଆସନ୍ତୁ, ଶକ୍ତିଙ୍କର ଆରାଧନା କରିବା । ଏକତାର ମନ୍ତ୍ରକୁ ଧରି ଚାଲିବା । ଦେଶକୁ ଉନ୍ନତିର ନୂତନ ଶିଖରକୁ ନେଇଯିବା ପାଇଁ ଶାନ୍ତି, ଏକତା, ସଦଦ୍ଭାବ ସହ ନବରାତ୍ର ଓ ଦୁର୍ଗାପୂଜା ପାଳନ କରିବା । ବିଜୟାଦଶମୀର ବିଜୟକୁ ପାଳନ କରିବା । ବହୁତ ବହୁତ ଧନ୍ୟବାଦ ।                                
                            
                        
                    
