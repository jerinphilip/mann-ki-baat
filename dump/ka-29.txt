
                        
                            
                                    ಮನ್ ಕಿ ಬಾತ್ 
                                
                            
                                
                                    ಕಳೆದ ಕೆಲವು ದಿನಗಳ ಹಿಂದೆ ಜಮ್ಮು-ಕಾಶ್ಮೀರದ 'ಉರಿ ' ವಲಯದಲ್ಲಿ ಸಂಭವಿಸಿದ ಭಯೋತ್ಪಾದಕ ದಾಳಿಯಲ್ಲಿ ನಮ್ಮ ದೇಶದ 18 ವೀರ ಪುತ್ರರನ್ನು ನಾವು ಕಳೆದುಕೊಂಡೆವು. ನಾನು ಈ ಎಲ್ಲ ಧೈರ್ಯಶಾಲಿ ಸೈನಿಕರಿಗೆ ನಮಿಸುವೆ ಮತ್ತು ಅವರಿಗೆ ಶ್ರದ್ಧಾಂಜಲಿ ಸಲ್ಲಿಸುವೆ. ಈ ಹೇಡಿ ಘಟನೆ ಇಡೀ ದೇಶವನ್ನು ಆಘಾತಗೊಳಿಸಲು ಸಾಕಾಯಿತು. ದೇಶದಲ್ಲಿ ಈ ಘಟನೆಯಿಂದ ಶೋಕವೂ ಇದೆ, ಆಕ್ರೋಶವೂ ಇದೆ ಹಾಗೂ ಈ ನಷ್ಟ ಕೇವಲ ತಮ್ಮ ಪುತ್ರರನ್ನು ಕಳೆದುಕೊಂಡ, ಯೋಧರನ್ನು ಕಳೆದುಕೊಂಡ, ಪತಿಯನ್ನು ಕಳೆದುಕೊಂಡ ಕುಟುಂಬಗಳಿಗೆ ಮಾತ್ರವಲ್ಲ. ಈ ಹಾನಿ ಇಡೀ ರಾಷ್ಟ್ರಕ್ಕೆ ಆಗಿರುವಂತಹುದು; ಆದುದರಿಂದ ತಪ್ಪಿತಸ್ಥರು ಶಿಕ್ಷೆ ಅನುಭವಿಸಿಯೇ ತೀರುವರು ಎಂದು ಆ ದಿನ ನಾನು ಹೇಳಿದ ಮಾತನ್ನೇ ಇಂದು ನಾನು ಪುನರುಚ್ಚರಿಸ ಬಯಸುವೆ.  ನನ್ನೊಲವಿನ ನಾಗರಿಕರೇ,  ನಮಗೆ ನಮ್ಮ ಸೈನ್ಯದ ಮೇಲೆ ಭರವಸೆ ಇದೆ. ಅವರು ತಮ್ಮ ಪರಾಕ್ರಮದಿಂದ ಇಂತಹ ಪ್ರತಿಯೊಂದು ಕುತಂತ್ರವನ್ನು ವಿಫಲಗೊಳಿಸುವರು ಹಾಗೂ ದೇಶದ 125 ಕೋಟಿ ಜನರು ಸುಖ -ನೆಮ್ಮದಿಯ ಜೀವನ ನಡೆಸಲಿ ಎಂದು, ಇದಕ್ಕಾಗಿ ಅವರು ಪರಾಕ್ರಮದ ಪರಾಕಾಷ್ಠೆ ತೋರುವಂತಹವರು ಆಗಿದ್ದಾರೆ. ನಮ್ಮ ಸೈನ್ಯದ ಬಗ್ಗೆ ನಮಗೆ ಅಭಿಮಾನವಿದೆ. ನಾಗರಿಕರಾದ ನಮಗೆ, ರಾಜಕಾರಣಿಗಳಿಗೆ ಮಾತನಾಡಲು ಅನೇಕ ಅವಕಾಶಗಳಿವೆ. ನಾವು ಮಾತನಾಡುತ್ತೇವೆ ಕೂಡ. ಆದರೆ ಸೈನ್ಯ ಮಾತನಾಡುವುದಿಲ್ಲ . ಸೈನ್ಯ ಪರಾಕ್ರಮ ತೋರಿಸುತ್ತದೆ. ನಾನು ಇಂದು ಕಾಶ್ಮೀರದ ಜನರೊಂದಿಗೂ ಸಹ ವಿಶೇಷವಾಗಿ  ಮಾತನಾಡಲು ಬಯಸುವೆ. ಕಾಶ್ಮೀರದ ಜನತೆ ರಾಷ್ಟ್ರ ವಿರೋಧಿ ಶಕ್ತಿಗಳನ್ನು ಸರಿಯಾಗಿಯೇ ಅರ್ಥ ಮಾಡಿಕೊಳ್ಳಲಾರಂಭಿಸಿದ್ದಾರೆಹಾಗೂ ಅವರು ಸತ್ಯವನ್ನು ಅರ್ಥಮಾಡಿಕೊಳ್ಳುತ್ತಿದ್ದಂತೆ ಇಂತಹ ಶಕ್ತಿಗಳಿಂದ ತಮ್ಮನ್ನು ತಾವೇ ದೂರ ಮಾಡಿಕೊಂಡು, ಪ್ರತ್ಯೇಕಗೊಂಡು ಶಾಂತಿಯ ಮಾರ್ಗದಲ್ಲಿ ಹೋಗಲಾರಂಭಿಸಿದ್ದಾರೆ. ಪ್ರತಿಯೊಬ್ಬ ತಂದೆ - ತಾಯಿಯ ಇಚ್ಛೆ ಆದಷ್ಟು ಬೇಗ ಶಾಲಾ - ಕಾಲೇಜು ಪೂರ್ಣ ಪ್ರಮಾಣದಲ್ಲಿ ಕೆಲಸ ಮಾಡಲಿ ಎಂಬುವುದೇ ಆಗಿದೆ. ರೈತರಿಗೂ ಕೂಡ ಈಗ ಮಾರುಕಟ್ಟೆಗೆ ಸಾಗಿಸಲು ಸಿದ್ಧವಾಗಿರುವ ಅವರ ಹಣ್ಣು-ಹಂಪಲು , ಬೆಳೆ ಮುಂತಾದ ಸಾಮಾಗ್ರಿಗಳನ್ನು ಭಾರತದೆಲ್ಲೆಡೆಯ ಮಾರುಕಟ್ಟೆ ತಲುಪಿಸುವ ತರಾತುರಿ ಮೂಡಿದೆ. ಹಣಕಾಸು ವಹಿವಾಟು ಕೂಡ ಸರಿಯಾಗಿ ನಡೆಯಲೆಂಬ ಅಪೇಕ್ಷೆ. ಅಲ್ಲದೇ ಕಳೆದ ಕೆಲವು ದಿನಗಳಿಂದ ಈ ವಹಿವಾಟು ಕೂಡ ಸುಗಮವಾಗಿ ನಡೆಯಲಾರಂಭಿಸಿದೆ. ಶಾಂತಿ, ಏಕತೆ ಮತ್ತು ಸದ್ಭಾವನೆಗಳೇ ನಮ್ಮ ಸಮಸ್ಯೆಗಳ ಪರಿಹಾರದ ಮಾರ್ಗವೂ ಆಗಿದೆ. ನಮ್ಮ ಪ್ರಗತಿಯ ಹಾದಿಯೂ ಆಗಿದೆ. ನಮ್ಮ ವಿಕಾಸ ಪಥವೂ ಆಗಿದೆ ಎಂಬುದನ್ನು ನಾವೆಲ್ಲ ಬಲ್ಲೆವು. ನಮ್ಮ ಭಾವೀ ಪೀಳಿಗೆಗಾಗಿ ನಾವು ಅಭ್ಯುದಯದ ಹೊಸ ಎತ್ತರಗಳನ್ನು ದಾಟಬೇಕಾಗಿದೆ. ಪ್ರತಿಯೊಂದು ಸಮಸ್ಯೆಗೂ ಪರಿಹಾರವನ್ನು ನಾವು ಕಲೆತು, ಕುಳಿತು ಹುಡುಕೋಣ. ದಾರಿ ಕಂಡುಕೊಳ್ಳೋಣ ಹಾಗೂ ಜತೆಜತೆಯಲ್ಲೇ ಕಾಶ್ಮೀರದ ಭಾವೀ ಪೀಳಿಗೆಗೆ ಕೂಡ ಉತ್ತಮ ಮಾರ್ಗವನ್ನು ಪ್ರಶಸ್ತಗೊಳಿಸೋಣ ಎಂಬುದರ ಬಗ್ಗೆ ನನಗೆ ವಿಶ್ವಾಸವಿದೆ. ಕಾಶ್ಮೀರದ ಜನರ ರಕ್ಷಣೆ, ಆಡಳಿತದ ಜವಾಬ್ದಾರಿಯಾಗುತ್ತದೆ. ಕಾನೂನು ಮತ್ತು ವ್ಯವಸ್ಥೆ ಕಾಯ್ದುಕೊಳ್ಳುವುದಕ್ಕಾಗಿ ಕೆಲವು ಕ್ರಮಗಳನ್ನು ಕೈಗೊಳ್ಳಬೇಕಾಗಿ ಬರುತ್ತದೆ. ನಮ್ಮಲ್ಲಿರುವ ಸಾಮರ್ಥ್ಯವೇನಿದೆ ? ಶಕ್ತಿ ಏನಿದೆ? ಕಾನೂನು ಏನಿದೆ? ನಿಯಮ ಏನಿದೆ? ಅವನ್ನು ಕಾನೂನು ಮತ್ತು ವ್ಯವಸ್ಥೆಗಾಗಿ ಉಪಯೋಗಿಸುವುದಕ್ಕಾಗಿ ಅವು ಇವೆ ಎಂದು ನಾನು ಭದ್ರತಾ ಪಡೆಗಳಿಗೂ ಕೂಡ ಹೇಳ ಬಯಸುವೆ. ಅವು ಕಾಶ್ಮೀರದ ಸಾಮಾನ್ಯ ನಾಗರಿಕರಿಗೆ ಸುಖ, ನೆಮ್ಮದಿಯ ಬದುಕನ್ನು ಕಟ್ಟಿಕೊಡುವುದಕ್ಕಾಗಿ ಇವೆ ಹಾಗೂ ಅವನ್ನು ನಾವು ನಿಶ್ಚಿತವಾಗಿಯೂ ಪಾಲಿಸುತ್ತೇವೆ. ಕೆಲವೊಮ್ಮೆ ನಾವು ಹೇಗೆ ಯೋಚಿಸುತ್ತೇವೆಯೋ ಅದಕ್ಕಿಂತ ಬೇರೆ ರೀತಿಯಾಗಿ ಯೋಚಿಸುವವರೂ ಕೂಡ ಹೊಸ ಹೊಸ ವಿಚಾರಗಳನ್ನು ಮುಂದಿಡುತ್ತಾರೆ. ಸಾಮಾಜಿಕ ಮಾಧ್ಯಮದಲ್ಲಿ ಕೂಡ ಇತ್ತೀಚಿನ ದಿನಗಳಲ್ಲಿ ನನಗೆ ಬಹಳಷ್ಟು ತಿಳಿದುಕೊಳ್ಳುವ ಅವಕಾಶ ದೊರಕುತ್ತಿದೆ; ಭಾರತದ ಪ್ರತಿಯೊಂದು ಮೂಲೆಯಿಂದ ಪ್ರತಿಯೊಂದು ಬಗೆಯ ಜನರ ಭಾವನೆಗಳನ್ನು ತಿಳಿಯುವ , ಅರಿಯುವ ಅವಕಾಶವಾಗುತ್ತದೆ ಹಾಗೂ ಇದು ಜನತಂತ್ರದ ಸಾಮರ್ಥ್ಯಕ್ಕೆ ಬಲ ನೀಡುತ್ತದೆ. ಕೆಲವು ದಿನಗಳ ಹಿಂದೆ ಹನ್ನೊಂದನೆ ತರಗತಿಯ ಹರ್ಷವರ್ಧನ್ ಎಂಬ ಹೆಸರಿನ ಯುವಕ ಒಂದು ಬೇರೆಯದೇ ವಿಚಾರವನ್ನು ಮುಂದಿಟ್ಟು ಬರೆದಿದ್ದಾನೆ. ' ನಾನು 'ಉರಿ' ಭಯೋತ್ಪಾದಕ ದಾಳಿಯ ನಂತರ ಬಹಳವೇ ವಿಚಲಿತಗೊಂಡಿದ್ದೆ. ಇದಕ್ಕೆ ಪ್ರತಿಯಾಗಿ ಏನಾದರೂ ಮಾಡಬೇಕೆಂಬ ತೀವ್ರ ತುಡಿತ ಉಂಟಾಯಿತು. ಆದರೆ ಏನಾದರೂ ಮಾಡಲು ನನಗೆ ಹಾದಿ ಹೊಳೆಯುತ್ತಿರಲಿಲ್ಲ. ನನ್ನಂತಹ ಒಬ್ಬ ಪುಟ್ಟ ವಿದ್ಯಾರ್ಥಿಯಾದರೂ ಏನನ್ನು ಮಾಡಲು ಸಾಧ್ಯ? ಹಾಗಾದರೆ ದೇಶದ ಹಿತಕ್ಕಾಗಿ ನಾನು ಹೇಗೆ ಉಪಯೋಗಿ ಆಗಬಲ್ಲೆ ಎಂದು ನನ್ನ ಮನಸ್ಸಿನಲ್ಲಿ ಭಾವನೆ ಉಂಟಾಯಿತು ಮತ್ತು ನಾನು ಪ್ರತಿನಿತ್ಯ ಮೂರು ಗಂಟೆ ಹೆಚ್ಚು ಸಮಯ ಓದುವ ಸಂಕಲ್ಪ ಮಾಡಿದೆ ಹಾಗೂ ದೇಶಕ್ಕೆ ಯೋಗ್ಯ ನಾಗರಿಕನಾಗಿ, ದೇಶಕ್ಕೆ ಆ ಮೂಲಕ ಉಪಯೋಗಿಯಾಗುವೆ ಎಂದೆನಿಸಿತು'.  ತಮ್ಮ ಹರ್ಷವರ್ಧನ ಆಕ್ರೋಶದ ಇಂದಿನ ಸನ್ನಿವೇಶದಲ್ಲಿ ಇಷ್ಟು ಚಿಕ್ಕ ವಯಸ್ಸಿನಲ್ಲಿ ನೀವು ಆರೋಗ್ಯ ಪೂರ್ಣವಾಗಿ ಯೋಚಿಸುತ್ತೀರಿ ಎಂದಾದರೆ ಅದೇ ನನ್ನ ಪಾಲಿಗೆ ಸಂತಸದ ಸಂಗತಿಯಾಗಿದೆ. ಆದರೆ ಹರ್ಷವರ್ಧನ್ ದೇಶದ ಜನರ ಮನಸ್ಸಿನಲ್ಲಿ ಏನು ಆಕ್ರೋಶ ಉಂಟಾಗಿದೆ. ಅದಕ್ಕೆ ಬಹಳ ದೊಡ್ಡ ಮೌಲ್ಯವಿದೆ ಎಂದೂ ಕೂಡ ನಾನು ಹೇಳುವೆ. ಇದು ರಾಷ್ಟ್ರೀಯ ಚೈತನ್ಯದ ಪ್ರತೀಕವಾಗಿದೆ. ಈ ಆಕ್ರೋಶ ಕೂಡ ಏನನ್ನಾದರೂ ಮಾಡುವ ಉದ್ದೇಶ ಹೊಂದಿದೆ. ನಿಜ. ನೀವು ಅದನ್ನು ಒಂದು ರಚನಾತ್ಮಕ ಧೋರಣೆಯೊಂದಿಗೆ ಸಾದರಪಡಿಸಿದ್ದೀರಿ. ಆದರೆ ನಿಮಗೆ ಗೊತ್ತಿರಬೇಕು 1965ರ ಯುದ್ಧವಾದಾಗ ಲಾಲ್ ಬಹದ್ದೂರ್ ಶಾಸ್ತ್ರೀಜಿ ನಮ್ಮ ನೇತೃತ್ವ ವಹಿಸಿದ್ದರು. ಆಗಲೂ ಕೂಡ ನಮ್ಮ ದೇಶದಲ್ಲಿ ಇಂತಹುದೇ ಆವೇಶ ಇತ್ತು, ಆಕ್ರೋಶ ಇತ್ತು, ದೇಶಭಕ್ತಿಯ ಉಬ್ಬರವಿತ್ತು. ಪ್ರತಿಯೊಬ್ಬರೂ ಅವರು ಏನೇ ಆಗಿರಲಿ, ಏನನ್ನಾದರೂ ಮಾಡಬಯಸುವ ಉದ್ದೇಶ ಹೊಂದಿದ್ದರು. ಆಗ ಲಾಲ್ ಬಹದ್ದೂರ್ ಶಾಸ್ತ್ರೀಜಿಯವರು ಬಹಳವೇ ಉತ್ತಮ ರೀತಿಯಲ್ಲಿ ದೇಶದ ಈ ಭಾವನೆಯನ್ನು ವಿಶ್ವಕ್ಕೆ ತಲುಪಿಸುವ ದೊಡ್ಡ ಪರಿಶ್ರಮವನ್ನೇ ಮಾಡಿದರು; ಅವರು 'ಜೈಜವಾನ್ - ಜೈಕಿಸಾನ್' ಮಂತ್ರ ನೀಡಿ ದೇಶಕ್ಕಾಗಿ ಸಾಮಾನ್ಯ ಮನುಷ್ಯ ಹೇಗೆ ಕೆಲಸ ಮಾಡಬಹುದು ಎಂಬುದಕ್ಕೆ ಪ್ರೇರಣೆ ನೀಡಿದರು. ಬಾಂಬ್, ಬಂದೂಕುಗಳ ಸದ್ದಿನ ನಡುವೆ ದೇಶಭಕ್ತಿ ಪ್ರಕಟಿಸಲು ಪ್ರತಿಯೊಬ್ಬ ನಾಗರಿಕನಿಗೆ ಮತ್ತೂ ಒಂದು ದಾರಿಯಿದೆ ಎನ್ನುವುದನ್ನು ಲಾಲ್ ಬಹದ್ದೂರ್ ಶಾಸ್ತ್ರೀಜಿ ತೋರಿಸಿಕೊಟ್ಟರು. ಮಹಾತ್ಮಾ ಗಾಂಧೀಜಿಯವರು ಕೂಡ ಸ್ವಾತಂತ್ರ್ಯ ಅಂದೋಲನ ನಡೆಸುತ್ತಿದ್ದಾಗ ಆಂದೋಲನ ತಾರಕಕ್ಕೆ ಮುಟ್ಟಿದಾಗ ಹಾಗೂ ಆಂದೋಲನದಲ್ಲಿ ತುಸು ನಿಲುಗಡೆಯ ಅವಶ್ಯಕತೆ ಉಂಟಾಗುತ್ತಿತ್ತೋ ಆಗ ಅವರು ಆಂದೋಲನದ ತೀವ್ರತೆಯನ್ನು ಅರ್ಥಮಾಡಿಕೊಂಡು ಜನರೊಳಗೆ ರಚನಾತ್ಮಕ ಕೆಲಸವನ್ನು ಮಾಡಲು ಪ್ರೆರೇಪಿಸಲು ಬಹಳ ಯಶಸ್ವೀ ಪ್ರಯೋಗ ನಡೆಸುತ್ತಿದ್ದರು. ನಾವೆಲ್ಲರೂ ಅಂದರೆ ಸೈನ್ಯ ತನ್ನ ಜವಾಬ್ದಾರಿ ನಿರ್ವಹಿಸಲಿ. ಆಡಳಿತ ನಡೆಸುತ್ತಿರುವವರು ತಮ್ಮ ಕರ್ತವ್ಯ ಮಾಡಲಿ ಹಾಗೂ ನಾವು ದೇಶವಾಸಿಗಳು, ಪ್ರತಿಯೊಬ್ಬ ನಾಗರಿಕನು ಈ ದೇಶಭಕ್ತಿಯ ಆವೇಶದೊಡನೆ ನಾವೂ ಕೂಡ ಯಾವುದಾದರೂ ರಚನಾತ್ಮಕ ಕೊಡುಗೆ ನೀಡುವುದಾದರೆ, ಆಗ ದೇಶ ನಿಜವಾಗಿಯೂ, ನಿಶ್ಚಿತವಾಗಿ ಹೊಸ ಎತ್ತರಗಳನ್ನು ದಾಟಬಲ್ಲದು.  ನನ್ನೊಲವಿನ ದೇಶವಾಸಿಗಳೇ, ಪ್ಯಾರಾಲಿಂಪಿಕ್ಸ್ ನಲ್ಲಿ ಭಾಗವಹಿಸಿದ್ದ ಕ್ರೀಡಾಪಟುಗಳು ಇತಿಹಾಸ ನಿರ್ಮಿಸಿದರು ಮತ್ತು ಅವರು ತೋರಿದ ಪ್ರದರ್ಶನ ಮನುಷ್ಯ ಚೇತನದ ಗೆಲುವಾಗಿತ್ತು ಎಂದು ಶ್ರೀ. ಟಿ.ಎಸ್. ಕಾರ್ತಿಕ್ ಅವರು ನನಗೆ ನರೇಂದ್ರ ಮೋದಿ ಆಪ್ ನಲ್ಲಿ ಬರೆದಿದ್ದಾರೆ. ನಮ್ಮ ಕ್ರೀಡಾಪಟುಗಳು ಬಹಳವೇ ಒಳ್ಳೆಯ ಕೆಲಸ ಮಾಡಿದ್ದಾರೆ ಎಂದು ' ಶ್ರೀ ವರುಣ್ ವಿಶ್ವನಾಥನ್' ಅವರೂ ಕೂಡ ನರೇಂದ್ರ ಮೋದಿ ಆಪ್ ನಲ್ಲಿ ಬರೆದಿದ್ದಾರೆ. ನೀವು ಮನದ ಮಾತಿನಲ್ಲಿ ಈ ವಿಷಯ ಪ್ರಸ್ತಾಪಿಸಬೇಕು ಎಂದು ಅವರು ಹೇಳಿದ್ದಾರೆ. ನೀವಿಬ್ಬರೇ ಅಲ್ಲ, ದೇಶದ ಪ್ರತಿಯೊಬ್ಬ ವ್ಯಕ್ತಿಗೂ ಪ್ಯಾರಾಲಿಂಪಿಕ್ಸ್ ನಲ್ಲಿ ನಮ್ಮ ಆಟಗಾರರ ಬಗ್ಗೆ ಒಂದು ಭಾವನಾತ್ಮಕ ನಂಟು ಉಂಟಾಗಿದೆ. ಪ್ರಾಯಶಃ ಆಟಕ್ಕಿಂತಲೂ ಮಿಗಿಲಾಗಿ ಈ ಪ್ಯಾರಾಲಿಂಪಿಕ್ಸ್ ಹಾಗೂ ನಮ್ಮ ಆಟಗಾರರ ಪ್ರದರ್ಶನ ಮಾನವತೆಯ ದೃಷ್ಟಿಕೋನ, ದಿವ್ಯಾಂಗರ ಬಗ್ಗೆ ನೋಡುವ ದೃಷ್ಟಿಕೋನವನ್ನು ಪೂರ್ಣ ರೀತಿಯಲ್ಲಿ ಬದಲಾಯಿಸಿಬಿಟ್ಟಿದೆ. ನಾನು ನಮ್ಮ ವಿಜೇತ ಸೋದರಿದೀಪಾ ಮಲ್ಲಿಕ್ ಅವರ ಮಾತುಗಳನ್ನು ಎಂದಿಗೂ ಮರೆಯಲಾರೆ. ಪದಕ ಪಡೆದುಕೊಂಡಾಗ ಅವರೆಂದರು, ಈ ಪದಕದಿಂದ ನಾನು ಅಂಗವೈಕಲ್ಯವನ್ನು ಪರಾಜಯಗೊಳಿಸಿಬಿಟ್ಟೆ ಎಂದು.  ಈ ವಾಕ್ಯದಲ್ಲಿ ಅತೀ ದೊಡ್ಡ ಬಲವಿದೆ. ಈ ಸಲ ಪ್ಯಾರಾಲಿಂಪಿಕ್ಸ್ ನಲ್ಲಿ ನಮ್ಮ ದೇಶದ ಮೂವರು ಮಹಿಳೆಯರೂ ಸೇರಿದಂತೆ 19 ಕ್ರೀಡಾಪಟುಗಳು ಪಾಲ್ಗೊಂಡಿದ್ದರು. ಬೇರೆ ಆಟಗಳಿಗೆ ಹೋಲಿಸಿದಾಗ, ದಿವ್ಯಾಂಗರು ಆಟವಾಡುವಾಗ ಶಾರೀರಿಕ ಕ್ಷಮತೆ, ಕ್ರೀಡೆಯ ಕ್ರೀಡಾಕೌಶಲ್ಯ ಇವುಗಳಿಗಿಂತ ಇನ್ನೂ ಒಂದು ದೊಡ್ಡ ಸಂಗತಿ ಇದೆ. ಇದೇ ಇಚ್ಛಾಶಕ್ತಿ, ಸಂಕಲ್ಪ ಶಕ್ತಿ. ನಮ್ಮ ಕ್ರೀಡಾಪಟುಗಳು ಇಲ್ಲಿಯವರೆಗಿನ ಸರ್ವಶ್ರೇಷ್ಠ ಪ್ರದರ್ಶನ ನೀಡಿ ನಾಲ್ಕು ಪದಕಗಳನ್ನು ಗೆದ್ದುಕೊಂಡಿರುವುದು ನಿಮಗೆ ನಿಜವಾಗಿಯೂ ಅಚ್ಚರಿ ಎನಿಸಿರಬಹುದು. ಅದರಲ್ಲಿ 2 ಚಿನ್ನ , ತಲಾ ಒಂದೊಂದು ಬೆಳ್ಳಿ, ಕಂಚಿನ ಪದಕ ಸೇರಿದೆ. ಚಿನ್ನದ ಪದಕ ಪಡೆದ ದೇವೇಂದ್ರ ಝಾಝರಿಯ ಈಟಿ ಎಸೆತ ಜ್ಯಾವಲಿನ್ ತ್ರೋನಲ್ಲಿ ಎರಡನೆಯ ಸಲ ಚಿನ್ನದ ಪದಕ ತಂದಿದ್ದಾರೆ. ಅದೂ 12 ವರ್ಷಗಳ ನಂತರ ಎರಡನೆಯ ಸಲ ತಂದಿರುವುದು. 12 ವರ್ಷಗಳಲ್ಲಿ ವಯಸ್ಸು ಹೆಚ್ಚಾಗಿಬಿಟ್ಟಿರುತ್ತದೆ. ಒಂದು ಸಲ ಚಿನ್ನದ ಪದಕ ದೊರೆತ ಮೇಲೆ ಸ್ವಲ್ಪ ಉತ್ಸಾಹವೂ ಕಡಿಮೆಯಾಗಿಬಿಡುತ್ತದೆ. ಆದರೂ ಶರೀರದ ಸ್ಥಿತಿ , ಹೆಚ್ಚಿದ ವಯಸ್ಸು, ಅವರ ಸಂಕಲ್ಪವನ್ನು ಸ್ವಲ್ಪವೂ  ಸಡಿಲಗೊಳಿಸಿಲ್ಲ ಎಂಬುದನ್ನು ದೇವೇಂದ್ರ ಅವರು ತೋರಿಸಿಕೊಟ್ಟರು. ಅವರು ಜನ್ಮತಃ ದಿವ್ಯಾಂಗರಾಗಿರಲ್ಲಿಲ್ಲ. ವಿದ್ಯುತ್ ತಗುಲಿದ ಕಾರಣ ಅವರ ಒಂದು ಕೈ ನಿಷ್ಕ್ರಿಯಗೊಂಡಿತ್ತು. ಯಾವ ಮನುಷ್ಯ ತನ್ನ 23ನೇ ವಯಸ್ಸಿನಲ್ಲಿ ಮೊದಲ ಚಿನ್ನದ ಪದಕ ಗಳಿಸುತ್ತಾನೆಯೋ, ಅದೇ ವ್ಯಕ್ತಿ ತನ್ನ 35ನೇ ವಯಸ್ಸಿನಲ್ಲಿ ಎರಡನೇ ಚಿನ್ನದ ಪದಕ ಪಡೆದುಕೊಳ್ಳುತ್ತಾನೆ. ಈಗ ನೀವೇ ಯೋಚಿಸಿ ಆ ವ್ಯಕ್ತಿ ಜೀವನದಲ್ಲಿ ಅದೆಂತಹ ದೊಡ್ಡ ಸಾಧನೆ ಮೂಡಿರಬಹುದು ಎಂದು. ಮಾರಿಯಪ್ಪನ್ ತಂಗವೇಲು ಹೈ ಜಂಪನ್ ನಲ್ಲಿ ಚಿನ್ನದ ಪದಕ ಗೆದ್ದರು.  ತಂಗವೇಲು ಕೇವಲ ತಮ್ಮ 5ನೇ ವಯಸ್ಸಿನಲ್ಲಿ ಎಡಗಾಲು ಕಳೆದುಕೊಂಡಿದ್ದರು. ಬಡತನವೂ ಅವರ ಸಂಕಲ್ಪಕ್ಕೆ ಅಡ್ಡಿಯಾಗಲಿಲ್ಲ. ಅವರೇನು ದೊಡ್ಡ ನಗರವಾಸಿಯೇನಲ್ಲ. ಅಂತಹ ಮಧ್ಯಮ ವರ್ಗದ ಶ್ರೀಮಂತ ಕುಟುಂಬದವರೂ ಅಲ್ಲ. 21 ವರ್ಷ ವಯಸ್ಸಿನಲ್ಲಿ ಕಷ್ಟಗಳು ತುಂಬಿದ ಜೀವನ ನಡೆಸಿದರೂ ಕೂಡ ಶಾರೀರಿಕ ಕಷ್ಟಗಳಿದ್ದರೂ ಸಹ, ಸಂಕಲ್ಪದ ಸಾಮರ್ಥ್ಯದೊಡನೆ ದೇಶಕ್ಕೆ ಪದಕ ತಂದುಕೊಟ್ಟರು. ಕ್ರೀಡಾಪಟು ದೀಪಾ ಮಲ್ಲಿಕ್ ಹೆಸರಿನೊಡನೆಯಂತೂ ಅನೇಕ ಪ್ರಕಾರಗಳ ವಿಜಯ ಪತಾಕೆಗಳು ಸೇರಿಕೊಂಡುಬಿಟ್ಟಿವೆ.  ವರುಣ್ ಸಿ. ಭಾಟೀ ಅವರು ಲಾಂಗ್ ಜಂಪ್ ನಲ್ಲಿ ಕಂಚಿನ ಪದಕ ಗೆದ್ದರು. ಪ್ಯಾರಾಲಿಂಪಿಕ್ಸ್ ನ ಪದಕಕ್ಕೆ ತನ್ನದೇ ಆದ ಮಹತ್ವವಂತೂ ಇದ್ದೇ ಇದೆ. ಅದರ ಜತೆಗೆ ನಮ್ಮ ದೇಶದಲ್ಲಿ , ನಮ್ಮ ಸಮಾಜದಲ್ಲಿ , ನಮ್ಮ ನೆರೆ-ಹೊರೆಯಲ್ಲಿ ಇರುವ ದಿವ್ಯಾಂಗ ಸೋದರ - ಸೋದರಿಯರತ್ತ ನಾವು ನೋಡುವ ದೃಷ್ಟಿಗೆ ಈ ಪದಕಗಳು ಬಲುದೊಡ್ಡ ಕೆಲಸ ಮಾಡಿವೆ. ನಮ್ಮ ಸಂವೇದನೆಗಳನ್ನಂತೂ ಎಚ್ಚರಗೊಳಿಸಿವೆ. ಈ ದಿವ್ಯಾಂಗ ಜನರನ್ನು ನೋಡುವ ದೃಷ್ಟಿಕೋನವನ್ನು ಬದಲಾಯಿಸಿದೆ. ಈ ಬಾರಿಯ ಪ್ಯಾರಾಲಿಂಪಿಕ್ಸ್ ನಲ್ಲಿ ಈ ದಿವ್ಯಾಂಗ ಚೇತನರು ಅದೆಂಥಾ ಪರಾಕ್ರಮ ತೋರಿದ್ದರು ಎಂಬುದು ಬಹಳ ಕಡಿಮೆ ಜನರಿಗೆ ಗೊತ್ತಾಗಿದೆ. ಅದೇ ಸ್ಥಳದಲ್ಲಿ ಸ್ವಲ್ಪ ದಿನಕ್ಕೆ ಮುಂಚೆ ಒಲಿಂಪಿಕ್ಸ್ ಕ್ರೀಡೆಗಳು ನಡೆದಿದ್ದವು. ಈ ಒಲಿಂಪಿಕ್ಸ್ ಕ್ರೀಡೆಗಳಲ್ಲಿನ ದಾಖಲೆಗಳನ್ನು ನಮ್ಮ ದಿವ್ಯಾಂಗರು ಮುರಿಯುವರು ಎಂದು ಯಾರಾದರೂ ಯೋಚಿಸಿದ್ದೀರಾ ? ಆದರೆ ಈ ಸಾರಿ ಅದಾಗಿದೆ. 1 ಸಾವಿರದ 500 ಮೀಟರ್ ಓಟದ ಒಲಿಂಪಿಕ್ಸ್ ಸ್ಪರ್ಧೆಯಲ್ಲಿ ಚಿನ್ನದ ಪದಕ ಪಡೆದ ಕ್ರೀಡಾಪಟು ಮಾಡಿದ ದಾಖಲೆಯನ್ನು ಅದೇ ದಿವ್ಯಾಂಗರ ಸ್ಪರ್ಧೆಯಲ್ಲಿ ಆಲ್ಜೀರಿಯಾದ ಅಬ್ದಲ್ ಲತೀಫ್ ಬಕಾ 1.7 ಸೆಕೆಂಡ್ ಕಡಿಮೆ ಸಮಯದಲ್ಲಿ 1 ಸಾವಿರದ 500 ಮೀಟರ್ ಓಟದಲ್ಲಿ ಒಂದು ಹೊಸ ದಾಖಲೆಯನ್ನೇ ಮಾಡಿದರು. ಇಷ್ಟೇ ಅಲ್ಲ ದಿವ್ಯಾಂಗರ ನಡಿಗೆ ಸ್ಪರ್ಧೆಯಲ್ಲಿ ನಾಲ್ಕನೇ ಸ್ಥಾನಕ್ಕೆ ಬಂದ ಕ್ರೀಡಾಪಟು ಒಬ್ಬರಿಗೆ ಪದಕ ಸಿಗದಿದ್ದರೂ ಅವರೂ ಒಲಿಂಪಿಕ್ಸ್ ಸ್ಪರ್ಧೆಯ ಚಿನ್ನದ ಪದಕ ಪಡೆದವರಿಗಿಂತ ಕಡಿಮೆ ಸಮಯದಲ್ಲಿ ಓಡಿದ್ದರು ಎಂಬ ಸಂಗತಿ ನನಗೆ ಅಚ್ಚರಿಯನ್ನುಂಟು ಮಾಡಿತು. ನಾನು ಮತ್ತೊಮ್ಮೆ ಈ ಎಲ್ಲಾ ಕ್ರೀಡಾಪಟುಗಳಿಗೆ ಅನಂತ ಅಭಿನಂದನೆಗಳನ್ನು ತಿಳಿಸುವೆ ಹಾಗೂ ಬರುವ ದಿನಗಳಲ್ಲಿ ಪ್ಯಾರಾಲಿಂಪಿಕ್ಸ್ ನಲ್ಲೂ ಒಂದು ಉತ್ತಮ ಪ್ರದರ್ಶನ ನೀಡುವುದಕ್ಕಾಗಿ ಒಂದು ಸುಯೋಜಿತ ಯೋಜನೆ ರೂಪಿಸುವುದರ ಕಡೆ ಹೆಜ್ಜೆ ಇಡಲಾಗಿದೆ.  ನನ್ನೊಲವಿನ ನಾಗರೀಕರೆ  ಕಳೆದ ವಾರ ನನಗೆ ಗುಜರಾತಿನ ನವಸಾರಿ ಯಲ್ಲಿ ಅನೇಕ ಅದ್ಭುತಗಳುಂಟಾದವು. ನನ್ನ ಪಾಲಿಗೆ ಬಹುದೊಡ್ಡ ಭಾವನಾತ್ಮಕ ಕ್ಷಣವಾಗಿತ್ತು. ಭಾರತ ಸರ್ಕಾರ ದಿವ್ಯಾಂಗರಿಗಾಗಿ ಒಂದು ಬೃಹತ್ ಶಿಬಿರ ಏರ್ಪಡಿಸಿತ್ತು. ಆ ದಿನ ಅಲ್ಲಿ ಅನೇಕ, ಅನೇಕ ವಿಶ್ವ ದಾಖಲೆಗಳು ಉಂಟಾದವು. ಅಲ್ಲಿ ಒಬ್ಬ ಪುಟ್ಟ ಬಾಲಕಿ ಗೌರಿ ಶಾರ್ದೂಲ್ ಆಕೆಗೆ ಜಗತ್ತನ್ನು ನೋಡಲಾಗುವುದಿಲ್ಲ. ಅದೂ ಅಲ್ಲದೆ ಡಾಂಗ್ ಜಿಲ್ಲೆಯ ಅತಿ ದೂರದ ಅರಣ್ಯ ಪ್ರದೇಶದಿಂದ ಬಂದಿದ್ದಳಾಕೆ. ಬಹಳ ಚಿಕ್ಕ ಮಗು. ಆಕೆ ನನಗೆ ಕಾವ್ಯಮಯವಾಗಿ ಇಡೀ ರಾಮಾಯಣವನ್ನು ಕಂಠಪಾಠ ಮಾಡಿ ಒಪ್ಪಿಸಿದಳು. ಆಕೆ ಅದರ ಕೆಲವು ಅಂಶಗಳನ್ನು ನನಗೆ ಕೇಳಿಸಿದಳು. ಜನರ ಮುಂದೆ ನಾನು ಅದನ್ನು ಸಾದರಪಡಿಸಿದೆ. ಜನರು ಆಶ್ಚರ್ಯಚಕಿತರಾದರು. ಆ ದಿನ ಒಂದು ಪುಸ್ತಕವನ್ನು ಲೋಕಾರ್ಪಣೆ ಮಾಡುವ ಅವಕಾಶ ನನಗೆ ದೊರಕಿತು. ಕೆಲವು ದಿವ್ಯಾಂಗರ ಜೀವನದ ಯಶೋಗಾಥೆಯನ್ನು ಅದರಲ್ಲಿ ಸಂಗ್ರಹಿಸಲಾಗಿದೆ. ಬಹಳ ಸ್ಫೂರ್ತಿದಾಯಕ ಘಟನೆಗಳಿವೆ. ಭಾರತ ಸರ್ಕಾರ ನವಸಾರಿಯ ಭೂಮಿಯಲ್ಲಿ ವಿಶ್ವದಾಖಲೆ ಮಾಡಿತು. ಇದನ್ನು ನಾನು ಬಹಳ ಮಹತ್ವಪೂರ್ಣ ಎಂದು ಪರಿಗಣಿಸುವೆ. 8 ಗಂಟೆಯ ಒಳಗೆ, ಕಿವಿ ಕೇಳಿಸದ 600 ದಿವ್ಯಾಂಗರಿಗೆ ಕಿವಿ ಕೇಳಿಸುವ ಯಂತ್ರ ಜೋಡಣೆಯ ಯಶಸ್ವೀ ಪ್ರಯೋಗ ಮಾಡಲಾಯಿತು. ವಿಶ್ವ ದಾಖಲೆಯ ಗಿನ್ನೀಸ್ ಪುಸ್ತಕದಲ್ಲಿ ಅದಕ್ಕೆ ಸ್ಥಾನ ದೊರಕಿತು. ಒಂದೇ ದಿನದಲ್ಲಿ ದಿವ್ಯಾಂಗರಿಗಾಗಿ ಮೂರು ವಿಶ್ವದಾಖಲೆ ಸ್ಥಾಪನೆ ನಮಗೆ ಹೆಮ್ಮೆಯ ಸಂಗತಿ. ನನ್ನೊಲವಿನ ದೇಶವಾಸಿಗಳೇ, ಎರಡು ವರ್ಷಗಳ ಹಿಂದೆ ಅಕ್ಟೋಬರ್ 2ರಂದು ಪೂಜ್ಯ ಬಾಪೂ ಜಯಂತಿ ಎಂದು ಸ್ವಚ್ಛ ಭಾರತ್ ಮಿಷನ್ ಅನ್ನು ನಾವು ಪ್ರಾರಂಭಿಸಿದೆವು. ಅಂದು ಕೂಡ ನಾನೂ ಹೇಳಿದ್ದೆ - ಸ್ವಚ್ಛತೆ ನಮಗೆ ಸ್ವಭಾವವಾಗಬೇಕು. ಪ್ರತಿಯೊಬ್ಬ ಪ್ರಜೆಯ ಕರ್ತವ್ಯವಾಗಬೇಕು. ಕೊಳಚೆ ವಿರುದ್ಧ ಹೇಸಿಗೆಪಡುವ ವಾತಾವರಣ ನಿರ್ಮಾಣವಾಗಬೇಕು ಎಂದು ಈಗ ಅಕ್ಟೋಬರ್ 2ರಂದು ಎರಡು ವರ್ಷ ಪೂರ್ಣಗೊಳ್ಳಲಿರುವಾಗ ದೇಶದ 125 ಕೋಟಿ ಜನರ ಮನಸ್ಸನಲ್ಲಿ ಸ್ವಚ್ಛತೆ ಕುರಿತು ಜಾಗೃತಿ ಹೆಚ್ಚಿದೆ ಎಂದು ಹೇಳಬಲ್ಲೆ. ಆಗ ನಾನು ' ಸ್ವಚ್ಛತೆಯತ್ತ ಒಂದು ಹೆಜ್ಜೆ' ಎಂದು ಹೇಳಿದ್ದೆ. ಈಗ ನಾವು ಎಲ್ಲರೂ ಒಂದು ಹೆಜ್ಜೆ ಮುಂದಿಡುವ ಪ್ರಯತ್ನ ಮಾಡಿದ್ದೇವೆ ಎಂದು ಹೇಳಬಹುದಾಗಿದೆ. ಅಂದರೆ ದೇಶದ 125 ಕೋಟಿ ಹೆಜ್ಜೆ ಸ್ವಚ್ಛತೆಯ ಕಡೆ ಮುಂದಡಿ ಇಟ್ಟಿದೆ ಎಂದಾಯಿತು. ದಿಕ್ಕೂ ಸರಿಯಾಗಿದೆ. ಪ್ರತಿಫಲ ಎಷ್ಟು ಒಳ್ಳೆಯದಿದೆ. ಸ್ವಲ್ಪ ಪ್ರಯತ್ನದಿಂದ ನಾವೆಲ್ಲ ಸಾಧಿಸಬಹುದು. ಇದೂ ಕೂಡ ಖಚಿತವಾಗಿಬಿಟ್ಟಿದೆ. ಬೆಳಕಿಗೆ ಬಂದಿದೆ. ಆದುದರಿಂದ ಅವರು ಶ್ರೀಸಾಮಾನ್ಯರಿರಬಹುದು. ಆಡಳಿತಗಾರನಿರಬಹುದು, ಸರ್ಕಾರಿ ಕಚೇರಿಯಲ್ಲಿರಬಹುದು, ರಸ್ತೆಗಳಾಗಿರಬಹುದು, ಬಸ್ ನಿಲ್ದಾಣ, ರೈಲ್ವೆ ನಿಲ್ದಾಣವಾಗಿರಬಹುದು , ಶಾಲಾ ಕಾಲೇಜು ಆಗಿರಬಹುದು, ಅಸ್ಪತ್ರೆಯಾಗಿರಬಹುದು, ಅಬಾಲ ವೃದ್ಧರಾದಿಯಾಗಿ, ಹಳ್ಳಿ, ಬಡವರು, ರೈತ ಮಹಿಳೆಯರು ಪ್ರತಿಯೊಬ್ಬರೂ ಸ್ವಚ್ಛತೆಗಾಗಿ ಏನನ್ನಾದರೂ ಕೊಡುಗೆ ನೀಡುತ್ತಿದ್ದಾರೆ. ಮಾಧ್ಯಮ ಮಿತ್ರರೂ ಸಹ ಸಕಾರಾತ್ಮಕ ಪಾತ್ರ ವಹಿಸಿದ್ದಾರೆ. ನಾವೆಲ್ಲರೂ ಇನ್ನೂ ಬಹಳ ಮುಂದೆ ಹೋಗಬೇಕಾಗಿದೆ ಎಂದು ನಾನು ಈಗಲೂ ಹೇಳುವೆ. ಆದರೆ ಉತ್ತಮ ಆರಂಭವಾಗಿದೆ. ಭಾರೀ ಪ್ರಯತ್ನವಾಗಿದೆ. ನಾವು ಯಶಸ್ವಿಯಾಗುತ್ತೇವೆ ಎಂಬ ವಿಶ್ವಾಸವೂ ಹುಟ್ಟಿದೆ. ಇದೂ ಕೂಡ ಆಗತ್ಯವೆನಿಸುತ್ತದೆ. ಇನ್ನು ಗ್ರಾಮೀಣ ಭಾರತದ ಬಗ್ಗೆ ಹೇಳುವುದಾದರೆ, 2 ಕೋಟಿ 48 ಲಕ್ಷ ಅಂದರೆ ಸುಮಾರು ಎರಡೂವರೆ ಕೋಟಿ ಶೌಚಾಲಯಗಳನ್ನು ನಿರ್ಮಿಸಲಾಗಿದೆ.  ಮುಂಬರುವ ವರ್ಷದಲ್ಲಿ ಇನ್ನೂ ಒಂದೂವರೆ ಕೋಟಿ ಶೌಚಾಲಯ ಹೊಂದುವ ಗುರಿ ಹೊಂದಲಾಗಿದೆ. ಆರೋಗ್ಯದ ದೃಷ್ಟಿಯಿಂದ ನಾಗರಿಕರ ಗೌರವದ ದೃಷ್ಟಿಯಿಂದ ವಿಶೇಷವಾಗಿ ತಾಯಂದಿರೂ ಮತ್ತು ಸೋದರಿಯರ ಗೌರವಕ್ಕಾಗಿ ಬಯಲು ಬಹಿರ್ದೆಸೆ ಅಭ್ಯಾಸ ಬಂದ್ ಆಗಲೇ ಬೇಕು. ಆದುದರಿಂದ ಬಯಲು ಬಹಿರ್ದೆಸೆ ಪ್ರವೃತ್ತಿಯಿಂದ ಮುಕ್ತಿ ಎಂಬ ಆಂದೋಲನ ಆರಂಭವಾಗಿದೆ. ರಾಜ್ಯ, ರಾಜ್ಯಗಳ ನಡುವೆ, ಜಿಲ್ಲೆ, ಜಿಲ್ಲೆಗಳ ನಡುವೆ, ಹಳ್ಳಿ, ಹಳ್ಳಿಗಳ ನಡುವೆ ಒಂದು ಆರೋಗ್ಯ ಸ್ಪರ್ಧೆ ಏರ್ಪಟ್ಟಿದೆ. ಆಂಧ್ರ ಪ್ರದೇಶ, ಗುತರಾತ್ ಮತ್ತು ಕೇರಳ ರಾಜ್ಯಗಳು ಬಯಲು ಬಹಿರ್ದೆಸೆ ಪ್ರವೃತ್ತಿಯಿಂದ ಮುಕ್ತಗೊಳ್ಳುವ ದಿಕ್ಕಿನಲ್ಲಿ ಅತೀ ನಿಕಟ ಭವಿಷ್ಯದಲ್ಲಿ ಸಂಪೂರ್ಣ ಯಶಸ್ಸನ್ನು ಗಳಿಸಲಿವೆ. ಮಹಾತ್ಮಾ ಗಾಂಧೀಜಿಯವರು ಹುಟ್ಟಿದ ಊರು ಪೆÇೀರ್ ಬಂದರ್ ಬರುವ ಅಕ್ಟೋಬರ್ 2ರಂದು ಸಂಪೂರ್ಣ ಬಯಲು ಶೌಚಮುಕ್ತ ಗುರಿ ಸಾಧಿಸಲಿದೆ ಎಂದು ನಾನು ಇತ್ತೀಚೆಗೆ ಗುಜರಾತಿಗೆ ಹೋದಾಗ ಅಧಿಕಾರಿಗಳು ನನಗೆ ತಿಳಿಸಿದರು. ಯಾರು ಈ ಕೆಲಸ ಸಾಧಿಸಿದ್ದಾರೋ ಅವರಿಗೆ ಅಭಿನಂದನೆ. ಯಾರು ಈ ಕೆಲಸದ ಪ್ರಯತ್ನ ನಡೆಸಿದ್ದಾರೋ ಅವರಿಗೆ ಶುಭಾಶಯಗಳು ಮತ್ತು ತಾಯಂದಿರು , ಸೋದರಿಯರ ಗೌರವಕ್ಕೋಸ್ಕರ , ಚಿಕ್ಕ ಮಕ್ಕಳ ಆರೋಗ್ಯಕ್ಕೋಸ್ಕರ ಈ ಸಮಸ್ಯೆಯಿಂದ ದೇಶವನ್ನು ನಾವು ಮುಕ್ತಗೊಳಿಸಬೇಕಾಗಿದೆ ಎಂದು ನಾನು ಜನತೆಯನ್ನು ಆಗ್ರಹಪಡಿಸುವೆ.  ಬನ್ನಿ ನಾವು ಸಂಕಲ್ಪ ಮಾಡಿ ಮುನ್ನಡೆಯೋಣ. ವಿಶೇಷವಾಗಿ ಯುವ ಮಿತ್ರರಿಗಾಗಿ ನಾನೊಂದು ಯೋಜನೆ ಪ್ರಸ್ತುತಪಡಿಸಬಯಸುವೆ. ಏಕೆಂದರೆ ಅವರು ಈಗ ತಂತ್ರಜ್ಞಾನದ ಬಹಳ ಉಪಯೋಗ ಮಾಡುತ್ತಾರೆ. ನಿಮ್ಮ ನಗರದಲ್ಲಿ ಸ್ವಚ್ಛತಾ ಮಿಷನ್ ನ ಪರಿಸ್ಥಿತಿ ಏನು. ಇದನ್ನು ಪಡೆದುಕೊಳ್ಳುವ ಹಕ್ಕು ಪ್ರತಿಯೊಬ್ಬರಿಗೂ ಇದೆ. ಇದಕ್ಕಾಗಿ ಭಾರತ ಸರ್ಕಾರ 1969 ಎಂಬ ದೂರವಾಣಿ ಸಂಖ್ಯೆ ನೀಡಿದೆ. 1869ರಲ್ಲಿ ಮಹಾತ್ಮಾ ಗಾಂಧಿಯವರ  ಜನನವಾಯಿತೆಂದು ನಮಗೆ ಗೊತ್ತಿದೆ. 1969ರಲ್ಲಿ ಮಹಾತ್ಮಾ ಗಾಂಧಿಯವರ ಶತಮಾನೋತ್ಸವ ಆಚರಿಸಿದೆವು. 2019ರಲ್ಲಿ ಮಹಾತ್ಮಾ ಗಾಂಧಿಯವರ 150ನೇ ಜಯಂತಿಯನ್ನು ಆಚರಿಸಲಿದ್ದೇವೆ . ನೀವೂ 1969 ಸಂಖ್ಯೆಗೆ ದೂರವಾಣಿ ಕರೆ ಮಾಡಿ, ನಿಮ್ಮ ನಗರದ ಶೌಚಾಲಯ ನಿರ್ಮಾಣದ ಪರಿಸ್ಥಿತಿ ತಿಳಿದುಕೊಳ್ಳುವುದು ಮಾತ್ರವಲ್ಲದೆ, ಶೌಚಾಲಯ ನಿರ್ಮಿಸಿಕೊಳ್ಳಲು ನಿವೇದನೆಯನ್ನು ನೀವು ಮಾಡಬಹುದಾಗಿದೆ. ನೀವು ಖಂಡಿತ ಇದರ ಪ್ರಯೋಜನ ಪಡೆದುಕೊಳ್ಳಿ. ಇಷ್ಟೇ ಅಲ್ಲ. ಸ್ವಚ್ಛತೆಗೆ ಸಂಬಂಧಿಸಿದ ದೂರುಗಳು ಮತ್ತು ಅವುಗಳ ಪರಿಹಾರ ಕುರಿತ ಸ್ಥಿತಿಗತಿ ತಿಳಿದುಕೊಳ್ಳುವ ಸಲುವಾಗಿ ಒಂದು ಸ್ವಚ್ಛತಾ ಆಪ್ ಅನ್ನು ಕಾರ್ಯಾರಂಭಗೊಳಿಸಲಾಗಿದೆ. ನೀವು ಅದರ ಪೂರ್ಣ ಪ್ರಯೋಜನ ಪಡೆದುಕೊಳ್ಳಿ. ವಿಶೇಷವಾಗಿ ಯುವಪೀಳಿಗೆ ಪ್ರಯೋಜನ ಪಡೆದುಕೊಳ್ಳಬೇಕು. ಈ ನಿಟ್ಟಿನಲ್ಲಿ ಮುಂದೆ ಬನ್ನಿ ಎಂದು ಭಾರತ ಸರ್ಕಾರವು ಕಾಪೆರ್Çರೇಟ್ ಜಗತ್ತಿಗೂ ಮನವಿ ಮಾಡಿದೆ. ಸ್ವಚ್ಛತೆಗಾಗಿ ಕೆಲಸ ಮಾಡಬಯಸುವ ಯುವ ವೃತ್ತಿಪರರನ್ನು  ಪ್ರಾಯೋಜಿತಗೊಳಿಸಿ ಎಂದು ಕರೆ ನೀಡುವೆ. ಜಿಲ್ಲೆಗಳಿಗೆ ಅವರನ್ನು 'ಸ್ವಚ್ಛ ಭಾರತ ಫೆಲೋ' ಗಳನ್ನಾಗಿ ಕಳುಹಿಸಿಕೊಡಬಹುದಾಗಿದೆ.  ಈ ಸ್ವಚ್ಛತಾ ಆಂದೋಲವನ್ನು ಕೇವಲ ಸಂಸ್ಕಾರಕ್ಕೆ ಮಾತ್ರ ಸೀಮಿತಗೊಳಿಸುವುದಿಲ್ಲ. ಸ್ವಚ್ಛತೆ ಸ್ವಭಾವವಾಗಿಬಿಡಬೇಕು ಎಂದರಷ್ಟೇ ಸಾಲದು. ಇಂದಿನ ಯುಗದಲ್ಲಿ ಸ್ವಚ್ಛತೆಯೊಡನೆ ಸ್ವಾಸ್ಥ್ಯ ಸೇರಿರುವಂತೆಯೇ ಸ್ವಚ್ಛತೆಯೊಡನೆ ವರಮಾನ ಮಾದರಿ ಜೋಡಿಸುವುದು ಅನಿವಾರ್ಯವಾಗಿದೆ.  'ತ್ಯಾಜ್ಯದಿಂದ ಸಂಪತ್ತು' ಎಂಬುದು ಅದರ ಒಂದು ಭಾಗವಾಗುವ ಅಗತ್ಯವಿದೆ. ಇದಕ್ಕಾಗಿ ಸ್ವಚ್ಛತಾ ಮಿಷನ್ ಜತೆ - ಜತೆಯಲ್ಲೆ ತ್ಯಾಜ್ಯದಿಂದ ಕಾಂಪೆÇೀಸ್ಟ್ ಕಡೆಗೆ ನಾವು ಮುಂದಕ್ಕೆ ಸಾಗಬೇಕಾಗಿದೆ. ಘನತ್ಯಾಜ್ಯದ ಸಂಸ್ಕರಣವಾದಲ್ಲಿ, ಕಾಂಪೆÇೀಸ್ಟ್ ಆಗಿ ಮಾರ್ಪಾಡಾಗಲು ಕೆಲಸವಾಗಲಿ. ಇದಕ್ಕಾಗಿ ಸರ್ಕಾರದ ಕಡೆಯಿಂದ ನೀತಿಯನ್ನೂ ನಿರೂಪಿಸಲಾಗಿದೆ. ತ್ಯಾಜ್ಯದಿಂದ ತಯಾರಾದ ಕಾಂಪೆÇೀಸ್ಟ್ ಅನ್ನು ಖರೀದಿಸಿ ಎಂದು ರಸಗೊಬ್ಬರ ಕಂಪನಿಗಳಿಗೆ ಸೂಚಿಸಲಾಗಿದೆ. ಯಾವ ರೈತರು ಸಾವಯವ ಕೃಷಿ ಕಡೆ ಹೋಗಬಯಸುತ್ತಾರೆ ಅವರಿಗೆ ಇದನ್ನು ಪೂರೈಸಬಹುದಾಗಿದೆ. ಯಾರು ತಮ್ಮ ಜಮೀನಿನ ಆರೋಗ್ಯ, ಸುಧಾರಣೆ ಬಯಸುವರೋ, ನೆಲದ ಸ್ವಾಸ್ಥ್ಯದ ಬಗ್ಗೆ ಚಿಂತಿಸುವರೋ ಅಂತಹವರಿಗೆ ಹಾಗೂ ಯಾರಿಗೆ ರಾಸಾಯನಿಕ ಗೊಬ್ಬರದಿಂದ ಸಾಕಷ್ಟು ನಷ್ಟ ಉಂಟಾಗಿದೆಯೋ ಅವರಿಗೆ ಸ್ವಲ್ಪ ಮಟ್ಟಿಗೆ ಈ ತರಹದ ಗೊಬ್ಬರ ಅಗತ್ಯವಿದೆಯೋ ಅವರು ಇದನ್ನು ಪಡೆದುಕೊಳ್ಳಲಿ ಮತ್ತು ಅಮಿತಾಬ್ ಬಚ್ಚನ್ ಜೀ ಬ್ರ್ಯಾಂಡ್ ರಾಯಭಾರಿ ರೂಪದಲ್ಲಿ ಈ ಕೆಲಸದಲ್ಲಿ ಸಾಕಷ್ಟು ಕೊಡುಗೆ ನೀಡುತ್ತಿದ್ದಾರೆ. ತ್ಯಾಜ್ಯದಿಂದ ಸಂಪತ್ತು ಈ ಆಂದೋಲನದಲ್ಲಿ ಹೊಸ ಹೊಸ ಸ್ಟಾರ್ಟ್ ಅಪ್ ಗಳನ್ನು ಆರಂಭಿಸುಲು ಸಹ ನಾನು ಯುವಕರನ್ನು ಆಹ್ವಾನಿಸುವೆ. ಅಗ್ಗದಲ್ಲಿ ಸಮೂಹ ಉತ್ಪಾದನೆಯಾಗಬಲ್ಲ ಸಾಧನ ತಂತ್ರಜ್ಞಾನ ಅಭಿವೃದ್ಧಿಪಡಿಸಿ ಎಂದು ಕೋರುವೆ. ಇದು ಮಾಡಬಹುದಾದ ಕೆಲಸವಾಗಿದೆ. ಅತಿದೊಡ್ಡ ಉದ್ಯೋಗ ಅವಕಾಶವೂ ಇದೆ. ದೊಡ್ಡ ಆರ್ಥಿಕ ಚಟುವಟಿಕೆಗೂ ಆಸ್ಪದವಿದೆ. ತ್ಯಾಜ್ಯದಿಂದ ಸಂಪತ್ತು ಸೃಷ್ಟಿ, ಯಶಸ್ಸು ಗಳಿಸಲು ಸಾಧ್ಯ. ಈ ವರ್ಷದ ಸೆಪ್ಟೆಂಬರ್ 25ರಿಂದ ಅಕ್ಟೋಬರ್ 2ರ ವರೆಗೆ ಇಂಡೋಸಾನ್ ಅಂದರೆ ಭಾರತ ನೈರ್ಮಲ್ಯ ಸಮ್ಮೇಳನ ಎಂಬ ವಿಶೇಷ ಕಾರ್ಯಕ್ರಮ ನಡೆಯುತ್ತಿದೆ. ದೇಶದೆಲ್ಲೆಡೆ ಸಚಿವರು, ಮುಖ್ಯಮಂತ್ರಿಗಳು, ಮಹಾನಗರ ಪಾಲಿಕೆ ಮೇಯರ್, ಆಯುಕ್ತರು ಎಲ್ಲರೂ ಕೂಡಿಕೊಂಡು ಕೇವಲ ಸ್ವಚ್ಛತೆ ಇದೊಂದೇ ವಿಷಯ ಕುರಿತು ಗಹನವಾದ ಚಿಂತನ- ಮಂಥನ ನಡೆಸುವರು. ತಂತ್ರಜ್ಞಾನದಿಂದ ಏನು ಸಾಧ್ಯ? ಆರ್ಥಿಕ ಮಾದರಿ ಯಾವುದು ಆಗಬಹುದಾಗಿದೆ? ಜನರ ಪಾಲ್ಗೊಳ್ಳುವಿಕೆ ಹೇಗೆ ಮಾಡಬಹುದು? ಇದರಲ್ಲಿ ಉದ್ಯೋಗಾವಕಾಶ ಹೇಗೆ ಹೆಚ್ಚಿಸಬಹುದಾಗಿದೆ? ಎಂದೆಲ್ಲಾ ಕುರಿತು ಚರ್ಚೆಯಾಗಲಿದೆ. ಸ್ವಚ್ಛತೆಗಾಗಿ ಸತತವಾಗಿ ಹೊಸ ಹೊಸ ಸುದ್ದಿಗಳು ಬರುತ್ತಿರುವುದನ್ನು ನಾನಂತೂ ನೋಡುತ್ತಿರುವೆ. ಗುಜರಾತ್ ತಂತ್ರಜ್ಞಾನ ವಿಶ್ವವಿದ್ಯಾನಿಲಯದ ವಿದ್ಯಾರ್ಥಿಗಳು 107 ಹಳ್ಳಿಗಳಿಗೆ ಹೋಗಿ ಶೌಚಾಲಯ ನಿರ್ಮಾಣಕ್ಕಾಗಿ ಜಾಗೃತಿ ಆಂದೋಲನ ನಡೆಸಿದರು ಎಂದು ಈಗ ಒಂದು ದಿನದ ಹಿಂದೆ ನಾನು ಪತ್ರಿಕೆಯಲ್ಲಿ ಓದಿದ್ದೆ. ಸ್ವತಃ ಅವರು ಶ್ರಮ ವಹಿಸಿದರು. ಸರಿ ಸುಮಾರು 9 ಸಾವಿರ ಶೌಚಾಲಯ ನಿರ್ಮಾಣದಲ್ಲಿ ತಮ್ಮ ಕೊಡುಗೆ ನೀಡಿದರು. ವಿಂಗ್ ಕಮಾಂಡರ್ ಪರಮವೀರ್ ಸಿಂಗ್ ಅವರ ನೇತೃತ್ವದ ತಂಡವೊಂದು ಗಂಗಾನದಿಯಲ್ಲಿ ದೇವ ಪ್ರಯಾಗದಿಂದ ಗಂಗಾ ಸಾಗರದವರೆಗೆ 2 ಸಾವಿರದ 800 ಕಿಲೋ ಮೀಟಲ್ ಯಾತ್ರೆ ಮಾಡಿತು ಮತ್ತು ಸ್ವಚ್ಛತೆಯ ಸಂದೇಶವಾಯಿತು ಎಂಬುದನ್ನು ಕೆಲವು ದಿನಗಳ ಹಿಂದೆ ನೀವು ನೋಡಿರಲಿಕ್ಕೆ ಸಾಕು. ಭಾರತ ಸರ್ಕಾರದಲ್ಲಿ ತಮ್ಮ ತಮ್ಮ ವಿಭಾಗಗಳಲ್ಲಿ ಇಡೀ ವರ್ಷದ ಕ್ಯಾಲೆಂಡರ್ ರೂಪಿಸಿಕೊಂಡಿದೆ. ಪ್ರತಿಯೊಂದು ವಿಭಾಗ 15 ದಿನ ವಿಶೇಷವಾಗಿ ಸ್ವಚ್ಛತೆಯ ಮೇಲೆ ಗಮನ ಕೇಂದ್ರೀಕರಿಸುತ್ತದೆ. ಬರುವ ಅಕ್ಟೋಬರ್ ತಿಂಗಳಿನಲ್ಲಿ 1ರಿಂದ 15ರ ವರೆಗೆ 15 ದಿನ ವಿಶೇಷವಾಗಿ ಸ್ವಚ್ಛತೆಯ ಕಡೆ ಗಮನ ಕೇಂದ್ರೀಕರಿಸಲಾಗುತ್ತಿದೆ. ಕುಡಿಯುವ ನೀರು ಮತ್ತು ನೈರ್ಮಲ್ಯ ವಿಭಾಗ , ಪಂಚಾಯತ್ ರಾಜ್ ಇಲಾಖೆ, ಗ್ರಾಮೀಣಾಭಿವೃದ್ಧಿ ವಿಭಾಗ, ಈ ಮೂರು ಸಂಸ್ಥೆಗಳು ಕೂಡಿಕೊಂಡು ಈ ಅವಧಿಯಲ್ಲಿ ತಮ್ಮ ತಮ್ಮ ಕ್ಷೇತ್ರದಲ್ಲಿ ಸ್ವಚ್ಛತೆಯ ಮಾರ್ಗ ನಕ್ಷೆ ರೂಪಿಸಿಕೊಂಡು ಕೆಲಸ ಮಾಡಲಿವೆ. ಅಕ್ಟೋಬರ್ ತಿಂಗಳ ಕಡೆಯ ಎರುಡು ವಾರ ಅಂದರೆ 15ರಿಂದ 30ರ ವರೆಗೆ ಕೃಷಿ ಮತ್ತು ರೈತ ಕಲ್ಯಾಣ ವಿಭಾಗ, ಆಹಾರ ಸಂಸ್ಕರಣೆ ಉದ್ದಿಮೆಗಳು, ಗ್ರಾಹಕ ವ್ಯವಹಾರ ವಿಭಾಗಗಳು ತಮಗೆ ಸಂಬಂಧಿಸಿದ ವಲಯದಲ್ಲಿ ಸ್ವಚ್ಛತಾ ಆಂದೋಲನ ನಡೆಸಲಿವೆ. ಈ ವಿಭಾಗಳ ಜತೆ ಯಾರಿಗಾದರೂ ಸಂಪರ್ಕವಿದ್ದರೆ ಅವರು ಕೂಡ ಈ ವ್ಯವಸ್ಥೆಯಲ್ಲಿ ಕೂಡಿಕೊಳ್ಳಿರಿ ಎಂದು ನಾನು ಸಾರ್ವಜನಿಕರಲ್ಲಿ ಕೋರುವೆ. ಇಂದಿನ ದಿನಗಳಲ್ಲಿ ಸ್ವಚ್ಛತೆ ಕುರಿತ ಸಮೀಕ್ಷೆ ಆಂದೋಲನ ನಡೆಯುತ್ತಿರುವುದನ್ನು ನೀವು ಗಮನಿಸಿರಬಹುದು . ಮೊದಲಿಗೆ 73 ನಗರಗಳಲ್ಲಿ ಸಮೀಕ್ಷೆ ನಡೆಸಿ ಸ್ವಚ್ಛತೆಯ ಸ್ಥಿತಿ ಏನು ಎಂಬುದನ್ನು ದೇಶದ ಜನರ ಮುಂದಿಡಲಾಯಿತು.  ಈಗ ಒಂದು ಲಕ್ಷಕ್ಕೂ ಹೆಚ್ಚು ಜನಸಂಖ್ಯೆಯ ಸುಮಾರು 500 ಹಳ್ಳಿಗಳ ಸರದಿ. ಇದರಿಂದಾಗಿ ಪ್ರತಿಯೊಂದು ನಗರದಲ್ಲೂ ' ನಡೆಯಪ್ಪಾ ನಾವು ಹಿಂದುಳಿದು ಬಿಟ್ಟೆವು' ಈಗ ಮುಂದಿನ ಸಲಕ್ಕೆ ನಾವು ಏನಾದರು ಮಾಡೋಣ ಎಂಬ ವಿಶ್ವಾಸ ಮೂಡತ್ತದೆ. ಒಂದು ರೀತಿಯ ಸ್ವಚ್ಛತೆಯ ಕುರಿತ ಸ್ಪರ್ಧೆ ಉಂಟಾಗುತ್ತದೆ. ಪ್ರತಿಯೊಬ್ಬ ನಾಗರಿಕರು ಈ ಆಂದೋಲನದಲ್ಲಿ ಎಷ್ಟು ಪಾತ್ರ ವಹಿಸಲು ಸಾಧ್ಯವೋ ಅದನ್ನು ನಿರ್ವಹಿಸೋಣ ಎಂದು ನಾನು ಆಶಿಸುವೆ. ಅಕ್ಟೋಬರ್ 2 ಮಹಾತ್ಮಾ ಗಾಂಧಿ ಮತ್ತು ಲಾಲ್ ಬಹದ್ದೂರ್ ಶಾಸ್ತ್ರೀಜಿ ಯವರ ಜಯಂತಿ. ಸ್ವಚ್ಛ ಭಾರತ ಮಿಷನ್ ಗೆ ಎರಡು ವರ್ಷ ಆಗುತ್ತದೆ. ನಾನು ಗಾಂಧಿ ಜಯಂತಿಯಿಂದ ದೀಪಾವಳಿಯವರೆಗೆ ಖಾದಿಯ ಯಾವ ವಸ್ತುವಾದರೂ ಖರೀದಿಸಿ ಎಂದು ನಿಮ್ಮಲ್ಲಿ ಆಗ್ರಹಪಡಿಸುತ್ತಲೇ ಬಂದಿರುವೆ. ಈ ಸಲವೂ ಬಡವರ ಮನೆಯಲ್ಲಿ ದೀಪಾವಳಿಯ ದೀವಿಗೆ ಹೊತ್ತಿಸುವ ಸಲುವಾಗಿ ದೇಶದ ಪ್ರತಿಯೊಂದು ಕುಟುಂಬದಲ್ಲೂ ಖಾದಿಯ ಯಾವುದಾದರೂ ಒಂದು ವಸ್ತುವಾದರೂ ಇರಲೇಬೇಕು ಎಂದು ನಾನು ಆಗ್ರಹಪಡಿಸುವೆ.  ಬರುವ ಅಕ್ಟೋಬರ್ 2 ಅಂದು ಭಾನುವಾರವಾಗಿದೆ. ದೇಶದ ಪೌರರಾಗಿ, ಅಂದು ಸ್ವತಃ ನಾವು, ಎಲ್ಲಾದರೂ ಸ್ವಚ್ಛತೆ ಕೆಲಸದಲ್ಲಿ ಸೇರಿಕೊಳ್ಳಲು ಸಾಧ್ಯವೇ? ಎರಡು ಗಂಟೆ, ನಾಲ್ಕು ಗಂಟೆ ದೈಹಿಕವಾಗಿ ನೀವು ಸ್ವಚ್ಛತೆಯ ಕೆಲಸದಲ್ಲಿ ತೊಡಗಿಕೊಳ್ಳಿ. ಹಾಗೆ ನೀವು ಸ್ವಚ್ಛತೆಯ ಕಾರ್ಯಕ್ರಮದಲ್ಲಿ ಕೂಡಿಕೊಂಡು ಒಂದು ಫೆÇೀಟೋವನ್ನು ನರೇಂದ್ರ ಮೋದಿ ಆಪ್ ನಲ್ಲಿ ಹಂಚಿಕೊಳ್ಳಿ. ವೀಡಿಯೋ ಇದ್ದರೆ ವೀಡಿಯೋ ಹಂಚಿಕೊಳ್ಳಿ. ಆಗ ನೋಡಿ ಇಡೀ ದೇಶದಲ್ಲಿ ನಮ್ಮೆಲ್ಲರ ಪ್ರಯತ್ನದಿಂದ ಈ ಆಂದೋಲನಕ್ಕೆ ಹೊಸ ತಾಕತ್ತು ದೊರಕಲಿದೆ. ಹೊಸ ಗತಿ ಪ್ರಾಪ್ತವಾಗಿಬಿಡುತ್ತದೆ. ಮಹಾತ್ಮಾ ಗಾಂಧಿ ಮತ್ತು ಲಾಲ್ ಬಹದ್ದೂರ್ ಶಾಸ್ತ್ರಿಯವರ ಪುಣ್ಯಸ್ಮರಣೆ ಮಾಡುತ್ತ ನಾವು ದೇಶಕ್ಕಾಗಿ ಏನನ್ನಾದರೂ ಮಾಡುವ ಸಂಕಲ್ಪ ಮಾಡೋಣ.  ನನ್ನೊಲವಿನ ನಾಗರಿಕರೇ, ಜೀವನದಲ್ಲಿ ಕೊಡುಗೆ ನೀಡುವುದರಲ್ಲಿ ತನ್ನದೇ ಆದ ಆನಂದವಿದೆ. ಅದನ್ನು ಯಾರಾದರೂ ಮಾನ್ಯ ಮಾಡಲಿ , ಬಿಡಲಿ. ಕೊಡುಗೆಯಲ್ಲಿನ ಖುಷಿ ಅದ್ಭುತ. ನಾನು ಈ ದಿನಗಳಲ್ಲಿ ಅನಿಲ ಸಬ್ಸಿಡಿ ಬಿಡುವಂತೆ ಕೇಳಿಕೊಂಡಾಗ ಅದಕ್ಕೆ ಸಾರ್ವಜನಿಕರು ತೋರಿದ ಪ್ರತಿಕ್ರಿಯೆ ಅದರಷ್ಟಕ್ಕೇ ಅದೊಂದು ದೇಶದ ರಾಷ್ಟ್ರೀಯ ಜೀವನದಲ್ಲಿ ದೊಡ್ಡ ಸ್ಫೂರ್ತಿದಾಯಕ ಘಟನೆಯಾಯಿತು. ಈ ದಿನಗಳಲ್ಲಿ ನಮ್ಮ ದೇಶದ ಕೆಲವು ಯುವಕರು, ಸಣ್ಣಪುಟ್ಟ ಸಂಸ್ಥೆಗಳು, ಕಾಪೆರ್Çರೇಟ್ ಜಗತ್ತಿನವರು, ಶಾಲೆಗಳು, ಕೆಲವು ಸ್ವಯಂ ಸೇವಾ ಸಂಸ್ಥೆಗಳು ಇವರೆಲ್ಲ ಕೂಡಿಕೊಂಡು ಅಕ್ಟೋಬರ್ 2ರಿಂದ 8ರ ವರೆಗೆ ಕೆಲವು ನಗರಗಳಲ್ಲಿ 'ಕೊಡುಗೆಯಿಂದ ಆನಂದ ಸಪ್ತಾಹ ' ಆಚರಿಸುವವರಿದ್ದಾರೆ. ಅಗತ್ಯವಾದವರಿಗೆ ಊಟದ ಸಾಮಾಗ್ರಿ , ಬಟ್ಟೆ ಇವೆಲ್ಲವನ್ನೂ ಒಟ್ಟುಗೂಡಿಸಿ ಅವನ್ನು ಅಂತವರಿಗೆ ತಲುಪಿಸುವ ಆಂದೋಲನ ಇದಾಗಿದೆ. ನಾನು ಗುಜರಾತಿನಲ್ಲಿ ಇದ್ದಾಗ ನಮ್ಮೆಲ್ಲಾ ಕಾರ್ಯಕರ್ತರು ಬೀದಿ ಬೀದಿಗಳಲ್ಲಿ ಹೋಗಿ ಮನೆಗಳಲ್ಲಿ ಇದ್ದ ಹಳೆಯ ಆಟದ ಸಾಮಾನುಗಳನ್ನು ದಾನವಾಗಿ ಕೊಡಿ ಎಂದು ಕೋರುತ್ತಿದ್ದರು. ಈ ರೀತಿ ಕೊಡುಗೆಯಾಗಿ ಬಂದ ಆಟದ ಸಾಮಾನುಗಳನ್ನು ಬಡವರು ವಾಸಿಸುವ ಅಂಗನವಾಡಿ ಕೇಂದ್ರಗಳಲ್ಲಿ ಕೊಡುಗೆಯಾಗಿ ನೀಡುತ್ತಿದ್ದರು. ಆ ಬಡ ಬಾಲಕರಿಗೆ ಆ ಆಟಿಕೆಗಳೇ ಅದ್ಭುತ ಆನಂದ ನೀಡುತ್ತಿದ್ದವು. ಅದನ್ನು ನೋಡಿದ ಕ್ಷಣ ಸಂತಸ ಚಿಮ್ಮುತ್ತಿತ್ತು. ಈ ' ಕೊಡುಗೆಯಿಂದ ಆನಂದ ಸಪ್ತಾಹ ' - ಜಾಯ್ ಆಫ್ ಗಿವಿಂಗ್ ವೀಕ್ ಕಾರ್ಯಕ್ರಮ ನಡೆಯುವ ನಗರಗಳಲ್ಲಿ ಈ ಯುವಕರ ಉತ್ಸಾಹಕ್ಕೆ ನಾವು ಪೆÇ್ರೀತ್ಸಾಹ ಕೊಡಬೇಕು. ಅವರಿಗೆ ಸಹಾಯ ಮಾಡಬೇಕೆಂದು ನನಗನಿಸುತ್ತದೆ. ಇದೊಂದು ರೀತಿಯಲ್ಲಿ '' ದಾನದ ಉತ್ಸವ ''. ಇದರಲ್ಲಿ ತೊಡಗಿಸಿಕೊಂಡ ಯವಕರಿಗೆ ನಾನು ಹೃತ್ಪೂರ್ವಕ ಅಭಿನಂದನೆ ತಿಳಿಸುವೆ.  ನನ್ನೊಲವಿನ ಪೌರರೇ,  ಇಂದು ಸೆಪ್ಟೆಂಬರ್ 25 ಪಂಡಿತ ದೀನ್ ದಯಾಳ್ ಉಪಾಧ್ಯಾಯಜೀ ಯವರ ಜಯಂತಿಯ ಸಂದರ್ಭ. ಇಂದಿನಿಂದ ಅವರ ಜನ್ಮ ಶತಮಾನ ವರ್ಷ ಆರಂಭವಾಗುತ್ತಿದೆ. ನನ್ನಂತಹ ಲಕ್ಷಾಂತರ ಕಾರ್ಯಕರ್ತರು ಯಾವ ರಾಜಕೀಯ ವಿಚಾರಧಾರೆಯನ್ನು ಹಿಡಿದು ಕೆಲಸ ಮಾಡುತ್ತಿದ್ದೇವೆಯೋ, ಆ ರಾಜಕೀಯ ವಿಚಾರಧಾರೆಯ ವ್ಯಾಖ್ಯಾನದ ಕೆಲಸವನ್ನು ಭಾರತದ ನೆಲೆಗಟ್ಟಿನೊಂದಿಗೆ ಕೂಡಿಕೊಂಡಿರುವ ರಾಜನೀತಿಯೊಡನೆ, ಭಾರತದ ಸಾಂಸ್ಕೃತಿಕ ಪರಂಪರೆಯನ್ನು ಗೌರವಿಸುವ ಪ್ರಯತ್ನದ ವಿಚಾರಧಾರೆಯೊಡನೆ, ಅವರೇನು ಏಕಾತ್ಮ ಮಾನವ ದರ್ಶನದ ರಾಜಕೀಯ ತತ್ವವನ್ನು ನೀಡಿದರೋ, ಅದನ್ನು ಪ್ರಚುರಪಡಿಸಬೇಕು. ಅಂತಹ ಪಂಡಿತ ದೀನ್ ದಯಾಳ್ ಜೀಯವರ ಶತಮಾನೋತ್ಸವ ವರ್ಷ ಆರಂಭವಾಗುತ್ತಿದೆ. 'ಸರ್ವ ಜನ ಹಿತಾಯ- ಸರ್ವ ಜನ ಸುಖಾಯ' ಅಂತ್ಯೋದಯದ ಸಿದ್ಧಾಂತ ಇದು. ಅವರ ಕೊಡುಗೆಯಾಗಿದೆ. ಮಹಾತ್ಮಾ ಗಾಂಧೀಯವರೂ ಕಟ್ಟ ಕಡೆಯ ವ್ಯಕ್ತಿಯ ಯೋಗಕ್ಷೇಮದ ಮಾತನ್ನಾಡುತ್ತಿದ್ದರು. ಅಭ್ಯುದಯದ ಫಲ ಬಡವನಿಂದ ಕಡು ಬಡವನಿಗೆ ಹೇಗೆ ತಲುಪಬೇಕು? ' ಪ್ರತಿ ಕೈಗೆ ಕೆಲಸ - ಪ್ರತಿ ಜಮೀನಿಗೆ ನೀರು ' ಈ ಎರಡೇ ಶಬ್ದಗಳಲ್ಲಿ ಅವರು ಸಂಪೂರ್ಣ ಆರ್ಥಿಕ ಕಾರ್ಯಸೂಚಿಯನ್ನು ಪ್ರತಿಪಾದಿಸಿದರು.  ದೇಶ ಅವರ ಶತಮಾನೋತ್ಸವ ವರ್ಷವನ್ನು ಬಡವರ ಕಲ್ಯಾಣ ವರ್ಷವನ್ನಾಗಿ ಆಚರಿಸಲಿ. ಸಮಾಜ ಸರ್ಕಾರಗಳ ಪ್ರತಿಯೊಬ್ಬರ ಗಮನ, ಅಭ್ಯುದಯದ ಲಾಭ ಬಡವರಿಗೆ ಹೇಗೆ ತಲುಪಬೇಕು? ಅದರ ಮೇಲೆ ಗಮನ ಕೇಂದ್ರೀಕೃತವಾಗಿರಲಿ ಮತ್ತು ಆಗ ಮಾತ್ರ ದೇಶವನ್ನು ನಾವು ಬಡತನದಿಂದ ಮುಕ್ತಗೊಳಿಸಬಲ್ಲೆವು. ಪ್ರಧಾನಮಂತ್ರಿಯವರ ನಿವಾಸವಿರುವ ಮಾರ್ಗವನ್ನು ಆಂಗ್ಲರ ಕಾಲದಿಂದಲೂ ರೇಸ್ ಕೋರ್ಸ್ ರೋಡ್ ಎಂಬ ಹೆಸರಿನಲ್ಲಿ ಪರಿಚಿತವಾಗಿತ್ತು. ಪಂಡಿತ್ ದೀನ್ ದಯಾಳ್ ಉಪಾಧ್ಯಾಯ ಜನ್ಮ ಶತಮಾನೋತ್ಸವ ವರ್ಷ ನಿಮಿತ್ತ ಪ್ರಧಾನಮಂತ್ರಿ ನಿವಾಸ ಸ್ಥಾನ ಇರುವ ಈ ಮಾರ್ಗಕ್ಕೆ ' ಲೋಕ ಕಲ್ಯಾಣ ಮಾರ್ಗ' ಎಂದು ಬದಲಾಯಿಸಲಾಗಿದೆ. ಇದು ಈ ಶತಮಾನೋತ್ಸವದ 'ಬಡವರ  ಕಲ್ಯಾಣ ವರ್ಷಕ್ಕೆ' ಪ್ರತೀಕಾತ್ಮಕ ಸ್ವರೂಪವಾಗಿದೆ. ನಮಗೆಲ್ಲರಿಗೂ ಸ್ಫೂರ್ತಿ ಪುರುಷರಾದ ನಮ್ಮ ವೈಚಾರಿಕ ಸಂಪತ್ತಿನ ಗಣಿಯಾದ ಗೌರವಾನ್ವಿತ ಪಂಡಿತ್ ದೀನ್ ದಯಾಳ್ ಉಪಾಧ್ಯಾಯ ಜೀ ಅವರಿಗೆ ಆದರ ಪೂರ್ವಕವಾಗಿ ನಾನು ನಮಿಸುವೆ.  ನನ್ನೊಲವಿನ ದೇಶವಾಸಿಗಳೇ, ಎರಡು ವರ್ಷಗಳ ಹಿಂದೆ ವಿಜಯದಶಮಿಯ ದಿನದಂದೇ ನಾನು ಮನದ ಮಾತು ಆರಂಭಿಸಿದ್ದೆ. ಈ ವಿಜಯದಶಮಿ ಹಬ್ಬಕ್ಕೆ ಎರಡು ವರ್ಷ ಪೂರ್ಣವಾಗಲಿದೆ. ಮನದ ಮಾತು ಸರ್ಕಾರಿ ಕೆಲಸಗಳ ಗುಣಗಾನ ಮಾಡುವ ಕಾರ್ಯಕ್ರಮವಾಗಿಬಿಡಬಾರದು ಎಂಬುದೇ ನನ್ನ ಪ್ರಾಮಾಣಿಕ ಪ್ರಯತ್ನವಾಗಿತ್ತು. ಈ ಮನದ ಮಾತು ರಾಜಕೀಯ ಕಾಲೆಳೆಯುವ ಕಾರ್ಯಕ್ರಮವೂ ಆಗಬಾರದು. ಈ ಮನದ ಮಾತು ಆರೋಪ - ಪ್ರತ್ಯಾರೋಪಗಳ ಕಾರ್ಯಕ್ರಮವೂ ಆಗಬಾರದು. ಎರಡು ವರ್ಷಗಳ ವರೆಗೆ ಎಲ್ಲೆಮೀರಿ ಹೋಗಬಹುದಾದ ಒತ್ತಡಗಳಿದ್ದರೂ ಕೆಲವೊಮ್ಮೆಯಂತೂ ಮನಸ್ಸು ಉತ್ತೇಜಿತಗೊಂಡರೂ ಈ ಪ್ರಕಾರದ ಪ್ರಲೋಭನಾತ್ಮಕ ವಾತಾವರಣವಿದ್ದರೂ ಕೂಡಾ ಕೆಲವೊಮ್ಮೆ ಕೋಪದಲ್ಲಿ ಕೆಲವು ಸಂಗತಿ ಹೇಳಿಬಿಡೋಣ ಎಂದು ಮನಸ್ಸಾದರೂ, ಒತ್ತಡ ಉಂಟಾದರೂ ನಿಮ್ಮೆಲ್ಲರ ಆಶೀವಾರ್ದದಿಂದ ಮನದ ಮಾತು ಇವೆಲ್ಲವುಗಳಿಂದ ಬಚಾವಾಗಿ ಸಾಮಾನ್ಯ ಮನುಷ್ಯರೊಡನೆ ನಂಟು ಹೊಂದುವ ನನ್ನ ಪ್ರಯತ್ನವಾಗಿಯೇ ಉಳಿದಿದೆ.  ಈ ದೇಶದ ಶ್ರೀಸಾಮಾನ್ಯ ನನಗೆ ಈ ರೀತಿಯ ಸ್ಫೂರ್ತಿ ನೀಡುತ್ತಾ ಇರುವನು. ಈ ದೇಶದ ಶ್ರೀಸಾಮಾನ್ಯನ ಆಸೇ - ಆಕಾಂಕ್ಷೆಗಳೇನು? ಮತ್ತು ನನ್ನ ಬುದ್ದಿ ಮನಸ್ಸುಗಳ ಮೇಲೆ ದೇಶದ ಸಾಮಾನ್ಯ ಮನುಷ್ಯನ ಛಾಯೆ ಏನು ಇರುತ್ತದೆಯೋ, ಅದೂ ಕೂಡಾ ಮನದ ಮಾತಿನಲ್ಲಿ ಯಾವಾಗಲೂ ಪ್ರಕಟವಾಗುತ್ತಿದೆ. ಜನತೆಗೆ ಮನದ ಮಾತು ಮಾಹಿತಿ ಪಡೆದುಕೊಳ್ಳುವ ಅವಕಾಶವಾಗಬಲ್ಲದು. ನನಗಾದರೂ ಮನದ ಮಾತು ನನ್ನ 125 ಕೋಟಿ ಜನತೆಯ ಶಕ್ತಿಯ ಉಪಕಾರ ಸ್ಮರಣೆ. ನನ್ನ 125 ಕೋಟಿ ಜನತೆಯ ಸಾಮರ್ಥ್ಯವನ್ನು ಪದೇ ಪದೇ ಸ್ಮರಿಸುವ ಮತ್ತು ಅದರಿಂದಲೇ ಕೆಲಸ ಮಾಡಲು ಪ್ರೇರಣೆ ಪಡೆಯುವ ಇದೇ ನನ್ನ ಪಾಲಿಗೆ ಈ ಕಾರ್ಯಕ್ರಮ ರೂಪಿಸಿತು. ಈ ವಾರ ಎರಡು ವರ್ಷ ಪೂರ್ಣಗೊಂಡಾಗ ನೀವು ಮನದ ಮಾತನ್ನು ಯಾವ ರೀತಿಯಲ್ಲಿ ಸಲಹಿದ್ದೀರಿ, ಸ್ವೀಕರಿಸಿದ್ದೀರಿ , ಯಾವ ರೀತಿಯಲ್ಲಿ ಆಶಿರ್ವದಿಸಿದ್ದೀರಿ. ಅದಕ್ಕಾಗಿಯೂ ಸಹ ನಾನು ಎಲ್ಲ ಶೋತ್ರುವರ್ಗಕ್ಕೆ ಹೃತ್ಪೂರ್ವಕ ಆಭಾರಿಯಾಗಿರುವೆ. ನಾನು ಆಕಾಶವಾಣಿಗೂ ಆಭಾರಿಯಾಗಿರುವೆ. ಅವರು ನನ್ನ ಮನದ ಮಾತುಗಳನ್ನು ಕೇವಲ ಪ್ರಸಾರ ಮಾಡಿದ್ದಲ್ಲದೆ, ಅದನ್ನು ಎಲ್ಲ ಭಾಷೆಗಳಲ್ಲೂ ತಲುಪಿಸುವ ಸಕಲ ಪ್ರಯತ್ನವನ್ನು ಮಾಡಿದ್ದಾರೆ. ಮನದ ಮಾತಿನ ನಂತರ ನನಗೆ ಪತ್ರಗಳನ್ನು ಬರೆದು, ಸಲಹೆಗಳನ್ನು ಕೊಟ್ಟು ಸರ್ಕಾರದ ಬಾಗಿಲುಗಳನ್ನು ತಟ್ಟಿದವರಿಗೆ, ಸರ್ಕಾರದ ದೋಷಗಳನ್ನು ಎತ್ತಿ ತೋರಿಸಿದವರಿಗೆ, ಆ ಎಲ್ಲಾ ಜನತೆಗೂ ನಾನು ಆಭಾರಿಯಾಗಿರುವೆ. ಅಕಾಶವಾಣಿ ಇಂತಹ ಪತ್ರಗಳ ಮೇಲೆ ಕಾರ್ಯಕ್ರಮ ನಡೆಸಿ, ಸರ್ಕಾರದ ಜನರನ್ನು ಕರೆಯಿಸಿ, ಸಮಸ್ಯೆಗಳ ಪರಿಹಾರಕ್ಕೆ ವೇದಿಕೆಯನ್ನು ಒದಗಿಸಿತು. ಹೀಗೆ ಮನದ ಮಾತು ಕೇವಲ 15 - 20 ನಿಮಿಷದ ಸಂವಾದ ಮಾತ್ರವಾಗದೇ ಸಮಾಜ ಪರಿವರ್ತನೆಯ ಒಂದು ಹೊಸ ಅವಕಾಶವಾಗಿ ಏರ್ಪಟ್ಟಿತು. ಯಾರಿಗಾದರೂ ಇದಕ್ಕಿಂತ ದೊಡ್ಡ ಸಂತೋಷದ ಕಾರಣ ಮತ್ತೊಂದು ಯಾವುದು ಇರಲಿಕ್ಕೆ ಸಾಕು. ಆದುದರಿಂದ ಇದನ್ನು ಯಶಸ್ಸುಗೊಳಿಸಲು ಕೂಡಿಕೊಂಡ ಎಲ್ಲರಿಗೂ ನಾನು ಧನ್ಯವಾದ ಹೇಳುವೆ. ಅವರಿಗೆ ಆಭಾರಿಯಾಗಿರುವೆ.  ನನ್ನೋಲವಿನ ದೇಶವಾಸಿಗಳೇ, ಮುಂದಿನ ವಾರ ನವರಾತ್ರಿ ಮತ್ತು ದುರ್ಗಾಪೂಜೆಯ ಹಬ್ಬ. ವಿಜಯದಶಮಿ ಉತ್ಸವ, ದೀಪಾವಳಿಗಾಗಿ ತಯಾರಿ. ಒಂದು ರೀತಿಯಲ್ಲಿ ಇಡೀ ದೇಶದಲ್ಲಿ ಒಂದು ಬೇರೆಯದೇ ಆದ ವಾತಾವರಣ ಉಂಟಾಗಲಿದೆ. ಇದು ಶಕ್ತಿ ಉಪಾಸನೆಯ ಹಬ್ಬವಾಗುತ್ತದೆ. ಸಮಾಜದ ಐಕ್ಯವೇ ದೇಶದ ಶಕ್ತಿಯಾಗುತ್ತದೆ. ಅದು ನವರಾತ್ರಿಯಾಗಲಿ, ದುರ್ಗಾಪೂಜೆಯಾಗಲಿ. ಈ ಶಕ್ತಿ ಉಪಾಸನೆ ಸಮಾಜದ ಐಕ್ಯ ಉಪಾಸನೆ ಹಬ್ಬವಾಗಿ ಹೇಗೆ ಮಾರ್ಪಡಿಸಬಹುದಾಗಿದೆ? ಜನ, ಜನರನ್ನು ಜೋಡಿಸುವ ಹಬ್ಬವಾಗಿ ಹೇಗೆ ಮಾರ್ಪಡಿಸೋಣ? ಮತ್ತು ಅದೇ ನೈಜಶಕ್ತಿಯ ಸಾಧನವಾಗಬೇಕು. ಅಗಲೇ ನಾವು ಕೂಡಿಕೊಂಡು ವಿಜಯದ ಪರ್ವ ಆಚರಿಸಬಲ್ಲೆವು. ಬನ್ನಿ ಶಕ್ತಿಗಾಗಿ ಸಾಧನೆ ಮಾಡೋಣ. ಏಕತೆಯ ಮಂತ್ರ ಹಿಡಿದು ಸಾಗೋಣ. ರಾಷ್ಟ್ರವನ್ನು ಹೊಸ ಎತ್ತರಗಳಿಗೆ ಕೊಂಡೊಯ್ಯಲು ಶಾಂತಿ, ಏಕತೆ, ಸದ್ಭಾವನೆಗಳೊಡನೆ ನವರಾತ್ರಿ ಮತ್ತು ದುರ್ಗಾಪೂಜೆ ಹಬ್ಬಗಳನ್ನು ಆಚರಿಸೋಣ. ವಿಜಯದಶಮಿಯ ವಿಜಯ ಆಚರಿಸೋಣ. ಅನಂತಾನಂತ ಧನ್ಯವಾದಗಳು.                                
                            
                        
                    
