
                        
                            
                                    জাতির উদ্দেশ্যে মাননীয় প্রধানমন্ত্রী নরেন্দ্র মোদীর ‘মন কি বাত’ (সপ্তদশ পর্ব) অনুষ্ঠানের বাংলা অনুবাদ  
                                
                            
                                
                                    আমার প্রিয় দেশবাসী, নমস্কার! আপনারা নিশ্চয়ই রেডিওতে আমার ‘মন কি বাত’ শুনছেন। কিন্তু মন পড়ে রয়েছে বাচ্চাদের পরীক্ষার দিকে – কারও দশম, কারও বারো ক্লাসের পরীক্ষা হয়ত ১ মার্চ থেকে শুরু হচ্ছে। আপনাদের মনেও সেই চিন্তা হচ্ছে। আমিও এই ব্যাপারে আপনাদের শরিক হতে চাই। নিজেদের সন্তানদের পরীক্ষা নিয়ে আপনাদের যতটা চিন্তা আছে, আমারও ততটাই চিন্তা রয়েছে। তবে আমরা যদি পরীক্ষা সম্পর্কে আমাদের ভাবনা-চিন্তার প্রক্রিয়ার বদল ঘটাই, তবে হয়ত আমরা চিন্তামুক্ত থাকতে পারব। আমি আমার আগের ‘মন কি বাত’-এ বলেছি যে, আপনারা আপনাদের অনুভূতি, আপনাদের পরামর্শ ‘নরেন্দ্র মোদী অ্যাপ’-এর মাধ্যমে আমাকে অবশ্যই পাঠান। আমার ভালো লাগছে যে শিক্ষকরা, যে সমস্ত শিক্ষার্থীরা সফল কেরিয়ারের অধিকারী, মা-বাবা, সমাজের চিন্তাবিদ্‌ ব্যক্তিরা আমাকে নানান কিছু লিখে পাঠিয়েছেন। এই সমস্ত লেখকদের লেখার মধ্যে দুটি কথা আমাকে খুব ছুঁয়ে গেছে। দ্বিতীয়ত, এত বেশি বিষয়ের কথা এসেছে আমার কাছে যা আমি খুবই গুরুত্বপূর্ণ মনে করি। আমরা ‘পরীক্ষা’ নামক বিষয়টিকে বিদ্যালয়ের গণ্ডি, পরিবার এবং বিদ্যার্থীদের মধ্যেই সীমাবদ্ধ রেখে দিয়েছি। আমার অ্যাপ-এ যে সমস্ত পরামর্শ এসেছে তা থেকে মনে হয়, এ এক মস্ত বড় বিষয়। সারা দেশে বিদ্যার্থীদের সম্পর্কে আলোচনা চলতে থাকা উচিত। আমার এই ‘মন কি বাত’ অনুষ্ঠানে আমি মা-বাবা, পরীক্ষার্থী এবং শিক্ষকদের সঙ্গে বিশেষ ভাবে কথা বলতে চাই। যা আমি শুনেছি, যা আমি পড়েছি, আমাকে যা বলা হয়েছে, তার থেকেই কিছু কথা আমি বলতে চাই। আমার যা মনে হয়, তাও আমি এই সঙ্গে যোগ করতে চাই। আমার বিশ্বাস যে, যে সমস্ত ছাত্র-ছাত্রীরা পরীক্ষা দেবে তাদের জন্য আমার এই ২৫-৩০ মিনিটের বক্তব্য খুবই উপকারী হবে – এটাই আমার ধারণা। আমার প্রিয় ছাত্র-ছাত্রী বন্ধুরা, আমি কিছু বলার আগে আজকের ‘মন কি বাত’-এর ওপেনিং বিশ্বের বিখ্যাত ওপেনারকে দিয়েই শুরু করি না কেন? জীবনে সাফল্যের শীর্ষবিন্দু ছোঁয়ার জন্য যে যে বিষয় তাঁর কাজে এসেছে – তাঁর অনুভূতি আপনাদের অবশ্যই কাজে লাগবে। ভারতের যুব সম্প্রদায় যাঁকে নিয়ে গর্বিত, সেই ভারতরত্ন শ্রী শচীন তেণ্ডুলকর যে কথা বলেছেন তা আমি আপনাদের শোনাতে চাই –“নমস্কার, আমি শচীন তেণ্ডুলকর বলছি। আমি জানি, কিছুদিনের মধ্যেই পরীক্ষা শুরু হতে চলেছে। আপনাদের মধ্যে কিছু মানুষ এই নিয়ে দুশ্চিন্তাও করছেন। আমার আপনাদের জন্য একটিই বার্তা – আপনাদের কাছ থেকে আপনার মা-বাবা, শিক্ষক, আত্মীয়-পরিজন, বন্ধু-বান্ধব প্রত্যেকের অনেক প্রত্যাশা, যেখানেই যাবেন – প্রত্যেকে জিজ্ঞেস করবে, পরীক্ষার প্রস্তুতি কেমন হচ্ছে? পরীক্ষায় কত শতাংশ নম্বর পাবে? আমি এটাই বলতে চাই যে, আপনি নিজে আপনার জন্য কিছু লক্ষ্য স্থির করুন। অন্য কারওর প্রত্যাশার চাপ নিজের ওপর নেবেন না। আপনি অবশ্যই পরিশ্রম করবেন, কিন্তু এক বাস্তবসম্মত এবং পারা সম্ভব এমন (যেটা পারবেন সেরকম) লক্ষ্য নিজের জন্য ঠিক করুন এবং এই লক্ষ্য ছোঁয়ার চেষ্টা করুন। আমি যখন ক্রিকেট খেলতাম, তখন আমার কাছেও বহু মানুষের বহু প্রত্যাশা ছিল। গত ২৪ বছরে বহু কঠিন মুহূর্ত এসেছে, আবার অনেক ভাল মুহূর্তও এসেছে, কিন্তু মানুষের প্রত্যাশা সর্বদা ছিল এবং তা বেড়েই চলেছিল। যেমন যেমন সময় পার হয়েছে, তেমন তেমনই লোকের প্রত্যাশাও বেড়েছে। এর এক সমাধান বার করা আমার জন্য অত্যন্ত জরুরী ছিল। আমি এটাই ভেবেছিলাম যে, আমি নিজের কাছে নিজেই প্রত্যাশা করব এবং নিজের জন্য নিজেই লক্ষ্য স্থির করব। আর আমি যদি নিজের লক্ষ্য নিজেই স্থির করি এবং সেই লক্ষ্য পূরণ করতে পারি তখন আমি অবশ্যই দেশের জন্য কিছু না কিছু ভাল কাজ করতে পারি। আর এই লক্ষ্য পূরণ করার জন্য আমি সবসময়ই চেষ্টা করেছি। আমার সব সময় লক্ষ্য ছিল বলের ওপর এবং তার ফলে সেই লক্ষ্য নিজে নিজেই ধীরে ধীরে পূরণ হয়ে গেছে। আমি আপনাদের এটাই বলব যে, আপনাদের চিন্তা-ভাবনা ইতিবাচক হওয়া অত্যন্ত জরুরী। ইতিবাচক চিন্তা-ভাবনা হলেই ইতিবাচক ফল আসা সম্ভব। কাজেই আপনারা অবশ্যই ইতিবাচক মানসিকতা রাখুন। আর আমার বিশ্বাস, ঈশ্বর আপনাকে ভালো ফল অবশ্যই দেবেন। আপনাদের আমি আমার তরফ থেকে আপনাদের পরীক্ষার জন্য শুভেচ্ছা জানাচ্ছি। দুশ্চিন্তা-মুক্ত হয়ে পরীক্ষা দিন এবং ভালো ফল করুন। গুড লাক!”বন্ধুরা, শুনলেন তেণ্ডুলকরজী কী বললেন। প্রত্যাশার চাপে কখনও পড়বেন না। আপনার ভবিষ্যত আপনাকেই তৈরি করতে হবে। আপনার লক্ষ্য আপনি নিজেই স্থির করুন। মুক্ত মনে, খোলা-মেলা চিন্তাধারার মাধ্যমে এবং নিজের সামর্থ্য অনুযায়ী টার্গেট স্থির করুন। আমার বিশ্বাস শচীনজীর এই বার্তা আপনাদের কাজে আসবে। এটা সঠিক – প্রতিযোগিতা বাইরের সঙ্গে কেন? নিজের সঙ্গে নিজের প্রতিযোগিতা কেন নয়? অন্যদের সঙ্গে প্রতিযোগিতা করতে গিয়ে কেন নিজের সময় নষ্ট করব? আমি আমার নিজের সঙ্গেই কেন প্রতিযোগিতা করব না? আমি নিজের তৈরি করা সব রেকর্ড কেন নিজেই ভাঙ্গার চেষ্টা করব না? আপনি দেখবেন, আপনার এগিয়ে যাওয়ার পথে কেউ বাধা সৃষ্টি করতে পারবে না। আর আপনার নিজের রেকর্ড যখন আপনি ভাঙবেন, তখন আনন্দের জন, ভালো লাগার জন্য অন্যের মুখাপেক্ষী হয়ে থাকতে হবে না – নিজের ভেতর থেকেই আসবে ভালো লাগার বোধ। বন্ধুরা, পরীক্ষাকে নম্বরের খেলা ভাববেন না। কোথায় পৌঁছলেন, কতদূর পৌঁছলেন, এইসব হিসেব-নিকেশের মধ্যে একদমই যাবেন না। জীবনকে সব সময়ই এক মহান উদ্দেশ্যে চালিত করা উচিত – একটা স্বপ্ন নিয়ে চলা উচিত – প্রতিজ্ঞাবদ্ধ হওয়া উচিত। আমরা সঠিক পথে চালিত হচ্ছি কিনা, বা ঠিকঠাকভাবে এগোচ্ছি কিনা, এই পরীক্ষা তারই হিসেব-নিকেশ করে। স্বপ্ন যদি বড় হয়, তবে পরীক্ষা নিজে নিজেই এক আনন্দ উৎসব হয়ে ওঠে। প্রতিটি পরীক্ষা সেই মহান উদ্দেশ্য পূরণের লক্ষ্যে এক-একটি পদক্ষেপ। প্রতিটি সাফল্য সেই মহান উদ্দেশ্য পূরণের দরজার চাবিকাঠি হয়ে ওঠে। আর এজন্যই এই বছর কী হবে, এই পরীক্ষায় কী হবে, এই সব চিন্তার মধ্যে আবদ্ধ না থেকে এক বড় উদ্দেশ্য নিয়ে অগ্রসর হন। তাতে যদি কোথাও প্রত্যাশা পূরণে কিছু খামতি থেকে যায়, তো নিরাশ হবেন না। আরও-আরও-আরও পরিশ্রম ও চেষ্টা করার মানসিকতা তৈরি করুন। হাজার হাজার মানুষ আমার অ্যাপ-এ মোবাইল ফোনের মাধ্যমে নানান ছোটো ছোটো কথা লিখেছেন। শ্রেয় গুপ্তা বলেছেন সুস্থ শরীরেই থাকে সুস্থ মন।ছাত্র-ছাত্রীরা, তোমরা তোমাদের পড়াশোনার সঙ্গে সঙ্গে স্বাস্থ্যের প্রতিও মনোযোগ দাও, যাতে তোমরা পরীক্ষা ঠিক ভাবে দিতে পারো। আমি আজ পরীক্ষার ঠিক আগে এটা বলব না যে, তোমরা ডন বৈঠক দাও, কিংবা তিন অথবা পাঁচ কিলোমিটার দৌড়ও – যেটা মূল কথা তা হল বিশেষ করে পরীক্ষার দিনগুলোতে তোমাদের রোজনামচা কীরকম? এমনিতেও ৩৬৫ দিন আমাদের রোজনামচা আমাদের স্বপ্ন আর সংকল্পের অনুকূল হওয়া উচিত। শ্রী প্রভাকর রেড্ডির কথার সঙ্গে আমি একমত। উনি বিশেষ করে ঠিক সময়ে শুতে বলেছেন এবং ভোর-ভোর উঠে রিভিশন করতে বলেছেন। অ্যাডমিট কার্ড ও অন্যান্য কাগজপত্রসহ পরীক্ষাকেন্দ্রে আগে পৌঁছনো উচিত – এই কথা বলেছেন প্রভাকর রেড্ডিজী। আমি হয়ত এই কথা বলতে পারতাম না, কারণ ঘুমনোর সময় নিয়ে আমি একটু উদাসীন। আমার অনেক বন্ধুই অভিযোগ করেন যে, আপনি খুবই কম সময় ঘুমোন। এটা আমার ত্রুটি। আমি এটা ঠিক করার চেষ্টা করব। তবে এই ব্যাপারে আমি অবশ্যই একমত। নির্ধারিত সময়ে শুতে যাওয়া – গভীর ঘুম ততটাই জরুরী, যতটা আপনার দিনের অন্যান্য কাজ। আমি ভাগ্যবান যে, আমার ঘুম কম হলেও তা গভীর। আর এজন্যই আমার অসুবিধা হয় না। কিন্তু আপনাদের আমি বলব, আপনারা আপনাদের ঘুমের ব্যাপারটা ঠিক রাখুন। কিছু মানুষের অভ্যেস আছে ঘুমের আগে দূরভাষে দীর্ঘক্ষণ কথা বলা। তারপর সেটা নিয়েই চিন্তা-ভাবনা চলতে থাকলে ঘুম কীভাবে আসবে? আর আমি যখন ঘুমের কথা বলেছি, তখন ভেবো না যে, পরীক্ষার জন্য আমি ঘুমের কথা বলছি। ভুল বুঝো না, আমি পরীক্ষার সময় ভালো পরীক্ষা দেওয়ার জন্য টেনশনমুক্ত থাকার জন্য ঘুমের কথা বলছি। ঘুমিয়ে থাকার কথা বলছি না। এমন যেন না হয় যে, কম নম্বর পেলে আর মা প্রশ্ন করাতে উত্তর দিলে যে মোদীজী তো ঘুমোতে বলেছেন, তাই আমি ঘুমিয়েছি। এরকম নিশ্চয়ই করবে না। আমার বিশ্বাস তোমরা এরকম করবে না। জীবনে শৃঙ্খলাবোধ, সফলতার ভিত্তিপ্রস্তরকে মজবুত করার জন্য অত্যন্ত প্রয়োজন। শৃঙ্খলাবোধ থেকেই তৈরি হয় জীবনের মজবুত ভিত্তি। যে অগোছালো ও বিশৃঙ্খল, যে সকালের কাজ দুপুরে করে, দুপুরের কাজ রাতে করে, তার মনে হয় যে কাজ তো হয়ে গেল। কিন্তু এতে প্রচুর শক্তিক্ষয় হয়, এবং প্রতি মুহূর্তে দুশ্চিন্তা থাকে, আমাদের শরীরের এক-আধটি অঙ্গ যদি অল্প একটুও বিকল হয়ে পড়ে, তাহলে নিশ্চয়ই দেখেছেন যে পুরো শরীরের ওপর তার প্রভাব পড়ে। এটাই সব নয় – আমাদের দৈনন্দিন কাজেও তার প্রভাব পড়ে। এজন্য কোনও কিছুকেই ছোট বলে ভাবতে নেই। দেখুন, আপনার জন্য যে কাজ নির্ধারিত আছে, তার সঙ্গে আপোস করার অভ্যাস যেন না গড়ে ওঠে। ঠিকভাবে করুন, করে তো দেখুন।বন্ধুরা, আমি মাঝে মাঝে দেখেছি পরীক্ষার্থীরা দু’রকম। এক, যারা কী পড়েছে, কী শিখেছে, কোনটা ভাল তৈরি হয়েছে সেই ব্যাপারে তারা মনোনিবেশ করে। দ্বিতীয়ত, অন্য এক ধরনের পরীক্ষার্থী আছে যারা জানে না কোন প্রশ্ন আসবে, কি রকমের প্রশ্ন আসবে, সমাধান করতে পারব কি পারব না। প্রশ্নপত্র কঠিন হবে না সহজ হবে ইত্যাদি ভাবে – এই দু’রকমের পরীক্ষার্থী আমি দেখেছি। যারা কিরকম প্রশ্ন আসবে এই নিয়ে দুশ্চিন্তা করে তাদের ফলও নেতিবাচক হয়। যে আত্মবিশ্বাস নিয়ে যায়, সে ঠিকই সফল হয়। এই কথা আমার থেকেও ভাল যদি কেউ বুঝিয়ে বলতে পারেন তো তিনি হলেন কিস্তি-মাতের যিনি মাস্টার – বিশ্বের বড় বড় খেলোয়াড়কে যিনি কিস্তিমাত করে দিয়েছেন সেই দাবা খেলার চ্যাম্পিয়ন বিশ্বনাথন আনন্দ তাঁর অভিজ্ঞতা বলেছেন। এস, পরীক্ষায় কিস্তিমাৎ করার কৌশল আমরা তাঁর কাছ থেকে শিখে নিই –হ্যালো, আমি বিশ্বনাথন আনন্দ। প্রথমত, আমি সবাইকে পরীক্ষার জন্য শুভকামনা জানাচ্ছি। এরপর আমি কীভাবে পরীক্ষা দিতে যেতাম এবং আমার পরীক্ষা দেওয়ার অভিজ্ঞতা নিয়ে কিছু কথা বলতে চাই। আমি মনে করি পরবর্তী জীবনে যে সব সমস্যার মোকাবিলা তোমাদের করতে হবে পরীক্ষা সেই রকমই এক সমস্যা। তোমাদের যথেষ্ট বিশ্রাম, রাতের ভাল ঘুম, পেট খালি না রেখে ঠিকমতো খাওয়া-দাওয়া করা খুব প্রয়োজন। আর সবথেকে গুরুত্বপূর্ণ বিষয় হল মনকে শান্ত রাখা। দাবা খেলার সঙ্গে পরীক্ষার প্রচুর মিল। যখন তুমি খেলছ, তখন বোড়ের কোন চালটা আসবে তুমি যেমন জান না, ঠিক তেমনই পরীক্ষায় কোন প্রশ্ন আসবে, সেটা তোমার জানা নেই। কাজেই তুমি যদি শান্ত থাক, ঠিকমতো খাওয়া-দাওয়া কর, যথেষ্ট ঘুমোও, তাহলে দেখবে যে, তোমার মস্তিষ্ক সঠিক প্রশ্নের সঠিক উত্তর সঠিক মুহূর্ত মনে করতে পারবে। সুতরাং শান্ত থাক। নিজের ওপর কখনই বেশি চাপ নেবে না – এটা অত্যন্ত গুরুত্বপূর্ণ। খুব উচ্চ প্রত্যাশা রেখ না – একে শুধু একটা চ্যালেঞ্জ হিসাবে দেখ – ভাব, আমি কি মনে করতে পারব সারা বছর ধরে আমি যা যা শিখেছি, আমি কি এই প্রশ্নগুলির উত্তর দিতে পারব? শেষ মুহূর্তে, শুধুমাত্র খুব গুরুত্বপূর্ণ বিষয়গুলি দেখে নাও এবং যে বিষয়গুলি ভাল করে মনে রাখতে পারছ না – সেগুলো দেখে নাও। যখন তুমি পরীক্ষায় উত্তর লিখছ তখন শিক্ষক ও ছাত্রদের মধ্যের কিছু ঘটনা মনে পড়ে যেতে পারে। এইসব ঘটনাও বেশ কিছু পড়ার বিষয় মনে করতে সাহায্য করবে। যদি শক্ত প্রশ্ন আবার পড়, তো দেখবে সেটা অনেক সহজ হয়ে গেছে। তখন উত্তর লেখার সময় সহজে তার সমাধান করতে পারবে। সুতরাং শান্ত থাক, রাতে ভাল করে ঘুমোও, অতিরিক্ত আত্মপ্রত্যয়ী হয়ো না, তবে নেতিবাচকও হয়ো না। আমি দেখেছি, পরীক্ষা নিয়ে তোমাদের যত ভীতি থাকে, তার থেকে তোমাদের পরীক্ষা অনেক ভাল হয়। সুতরাং, আত্মবিশ্বাসী হও এবং অনেক শুভেচ্ছা তোমাদের জন্য।”বিশ্বনাথন আনন্দ সত্যি সত্যিই অত্যন্ত গুরুত্বপূর্ণ কথা বলেছেন। আপনারাও নিশ্চয়ই দেখেছেন আন্তর্জাতিক দাবা প্রতিযোগিতায় যখন তিনি অংশ নেন, তখন কত শান্ত, কত ধীর-স্থির থাকেন। তাঁর চোখ এদিক-ওদিক ঘোরে না। আমরা তো শুনেছি অর্জুনের জীবনের সেই ঘটনা – পাখির চোখের দিকেই শুধু তার নজর ছিল। সেইভাবেই দেখেছি বিশ্বনাথন আনন্দ-কে। খেলার সময় তাঁর সম্পূর্ণ মনোযোগ থাকে লক্ষ্যের প্রতি – আর সেটা তাঁর অন্তরজগতের শান্তিরই প্রকাশ। অন্তরের শান্তির কথা বলাটা খুব সহজ, কিন্তু সত্যি সত্যিই প্রশান্ত অন্তর হওয়াটা খুব কঠিন। তবে চেষ্টা করতে হবে। হাসতে হাসতেই তা করা উচিত। আপনি দেখবেন, পরীক্ষার দিনও যদি হাসতে পারেন, আনন্দে থাকতে পারেন, তবে শান্তি আপনিই আসবে। আপনি বন্ধুদের সঙ্গে কথা বলবেন না – একলা থাকবেন, মনমরা হয়ে থাকবেন, প্রচুর বইপত্রের পাতা শেষ মুহূর্ত পর্যন্ত উল্টাবেন – তো কখনই মনকে শান্ত করতে পারবেন না। এইজন্য হাসুন – প্রচুর হাসুন – বন্ধুদের সঙ্গে হাসি-মস্করা করুন – দেখবেন মন আপনিই শান্ত হয়ে যাবে।আমি আপনাদের একটা ছোট্ট কথা বোঝাতে চাই – আপনি কল্পনা করুন যে আপনি একটি জলাশয়ের সামনে দাঁড়িয়ে আছেন এবং নীচে খুব সুন্দর জিনিস দেখা যাচ্ছে। কিন্তু যদি কেউ হঠাৎ জলে ঢিল ছোঁড়ে এবং জলে ঢেউ ওঠে, তো নীচে যেসব ভালো জিনিস দেখা যাচ্ছিল তা কি দেখা যায়? যদি জল শান্ত থাকে, তবে জলের নীচে – তা যতই গভীরেই থাকুক না কেন, প্রতিটি জিনিস দেখা যায়। কিন্তু যদি জল শান্ত না থাকে, তো কিছুই দেখা যায় না। আপনার ভিতরে বছর-ভোর পরিশ্রমের ফসল জমা হয়ে রয়েছে। মন অশান্ত হলে এই গুপ্তধনের সন্ধান পাবে না। কিন্তু যদি মন শান্ত থাকে তো সেই গুপ্তধন আপনিই হাতে চলে আসবে এবং পরীক্ষাও সহজ হয়ে যাবে। আমি আমার একটা কথা বলি – আমি কখনও কখনও যদি কোন বক্তৃতা শুনতে যাই, বা সরকারী স্তরে যদি কোনও আলোচনা হয় – যা আমার জানা নেই, তখন আমাকে যথেষ্ট মনোনিবেশ করতে হয়। যখন অতিরিক্ত মনোযোগ দিয়ে এরকম কিছু শুনতে চেষ্টা করি তখন মনের মধ্যে মাঝে মাঝে অস্থিরতা আসে। তখন আমার মনে হয় যে – নাঃ, একটু যদি বিশ্রাম নিয়ে নিই তাহলে ভাল লাগবে – তাই এইজন্য আমি নিজেই একটি পদ্ধতি তৈরি করেছি। Deep breathing – গভীর শ্বাস নিতে থাকি। তিনবার-পাঁচবার গভীর শ্বাস নিতে থাকি। কখনও ৩০, ৪০ কিংবা ৫০ সেকেণ্ড পার হয়ে যায়। কিন্তু আমার মন একদম শান্ত হয়ে যায় যে, কোনও জিনিস বোঝার উপযুক্ত হয়ে যায়। হতে পারে এটা আমার অভিজ্ঞতা, কিন্তু এটা আপনাদেরও কাজে আসতে পারে।রজত আগরওয়াল একটা ভালো কথা বলেছেন – উনি আমার অ্যাপে লিখেছেন, “আমি প্রতিদিন অন্তত আধঘণ্টা বন্ধুদের সঙ্গে, পরিবারের লোকজনের সঙ্গে, অবসর বিনোদন করি, গল্প করি”। রজতজী, খুব গুরুত্বপূর্ণ কথা বলেছেন। কেননা অধিকাংশ সময় আমরা দেখি, পরীক্ষা দিয়ে এসে আমরা হিসেব করতে থাকি, ক’টা ঠিক – আর ক’টা ভুল লিখেছি! বাড়িতে যদি মা-বাবা শিক্ষিত হন, তার ওপর মা-বাবা শিক্ষক হন তো আবার পুরো খাতায় কী লিখেছি তা লিখতে বলেন। সব যোগ করে দেখেন তুমি চল্লিশ, আশি না নব্বই পাবে – যে পরীক্ষাটি হয়ে গেছে তার ওপরই আপনার মনোযোগ চলে যায়। বন্ধুদের ফোন করে তারা কেমন লিখেছে জানতে চান। আপনি বলেন – “আমার তো গোলমাল হয়ে গেছে – আমি তো ভুল করেছি – আমি বিষয়টা জানতাম, কিন্তু মনে পড়েনি”। আমরা এর মধ্যেই আটকা পড়ি। বন্ধুরা, আপনারা এরকম করবেন না। পরীক্ষার সময় যা হয়েছে, তা হয়ে গেছে। পরিবারের লোকজনের সঙ্গে অন্য বিষয়ে কথাবার্তা বলুন। ফেলে আসা দিনের কোন হাসির কথা মনে করুন। মা-বাবার সঙ্গে যদি কোথাও বেড়াতে গিয়ে থাকেন, সেই দৃশ্য মনে করুন। পরীক্ষার চিন্তা ছেড়ে অন্তত আধঘণ্টা সময় কাটান। রজতজীর কথাগুলি সত্যিই উল্লেখযোগ্য।বন্ধুরা, আমি আপনাদের শান্তির কথা বলব। আজকে আপনাদের পরীক্ষার আগে এমন একজন ব্যক্তি আপনাদের জন্য কিছু উপদেশ দিয়েছেন – যিনি মূলত শিক্ষক এবং আজকাল একরকম সংস্কারমূলক শিক্ষা দেন। বর্তমান পরিপ্রেক্ষিতে ‘রামচরিত মানস’-এর গুরুত্ব বিষয়ে তাঁর মতামত সারা বিশ্বে পৌঁছে দেওয়ার চেষ্টা করছেন। পূজনীয় মুরারী বাপু, শিক্ষার্থীদের জন্য বেশ কিছু গুরুত্বপূর্ণ পরামর্শ দিয়েছেন। আর যেহেতু তিনি শিক্ষক, সু-চিন্তক, তাই তাঁর কথার মধ্যে দুটি বিষয়ের উল্লেখ দেখতে পাচ্ছি –“আমি মুরারী বাপু বলছি – আমি শিক্ষার্থী ভাই-বোনেদের এটাই বলতে চাই যে, পরীক্ষার সময় কোনও রকম মানসিক চাপ না রেখে, বুদ্ধি করে, একাগ্র চিত্তে, পরীক্ষায় বসো। আর যাই পরিস্থিতি হোক না কেন, তাকে স্বীকার করে নাও। আমার অভিজ্ঞতায় বলে – পরিস্থিতিকে মানিয়ে নিলে আমরা মানসিকভাবে প্রসন্ন ও খুশি থাকতে পারি। কোনও মানসিক চাপ না রেখে প্রসন্ন চিত্তে পরীক্ষায় বসলে নিশ্চয় সফল হবে। আর যদি সাফল্য নাও পাও – তবুও ব্যর্থতার জন্য দুঃখ হবে না। আর সাফল্যের জন্য গর্ব তো হবেই – একটি শের উল্লেখ করে আমার শুভেচ্ছা জানাচ্ছি–সবাই সফল হবে, এটা সম্ভব নয়।অসফলতাকে সঙ্গে করেও বাঁচতে শেখো।।আমাদের মাননীয় প্রধানমন্ত্রীর এই যে ‘মন কি বাত’ অনুষ্ঠান – একে আমি অনেক কৃতজ্ঞতা জানাচ্ছি। সবার জন্য আমার অনেক অনেক শুভেচ্ছা রইল। ধন্যবাদ!পূজনীয় মুরারীবাপু আমাদের সবার জন্য যে উপদেশ দিয়েছেন, তার জন্য আমরা কৃতজ্ঞ। বন্ধুরা, আজকে আমি আর একটা কথা বলতে চাই। আমি দেখছি, এবার বিভিন্ন মানুষ আমাকে নিজেদের অভিজ্ঞতার কথা জানিয়েছেন। তাতে যোগব্যায়াম বিষয়ে আলোচনা অবশ্যই আছে। আমার পক্ষে এটা আনন্দের কথা যে আজকাল বিশ্বের যে কোনও জায়গায়, যে কোনও ব্যক্তির সঙ্গে যখন মিলিত হই, তখন তাঁরা কেউ না কেউ যোগব্যায়ামের বিষয়ে কিছু না কিছু আলোচনা করেন। বিশ্বের যে কোনও ব্যক্তি বা যে কোনও ভারতবাসীর মনে যোগব্যায়াম সম্পর্কে যে আকর্ষণ সৃষ্টি হয়েছে – এই বিষয়ে তাঁদের অনুসন্ধিৎসা – সেটা আমার খুব ভালো লাগে। আমার মোবাইল অ্যাপে শ্রী অতনু মণ্ডল, শ্রী কুণাল গুপ্তা, শ্রী সুশান্ত কুমার, শ্রী কে.জি. আনন্দ, শ্রী অভিজিৎ কুলকার্ণি এবং আরও অসংখ্য মানুষ ধ্যানের কথা বলেছেন। যোগের ওপর জোর দিয়েছেন।কিন্তু বন্ধুরা, আমি যদি বলি – কাল সকাল থেকেই যোগব্যায়াম শুরু করুন, তাহলে সেটা আপনাদের প্রতি অন্যায় করা হবে। কিন্তু, যাঁরা যোগব্যায়াম করেন, তাঁরা পরীক্ষা আছে বলে আজকে করব না – এরকম করবেন না। যদি যোগব্যায়াম করতে থাকেন, তাহলে নিশ্চয়ই করুন। কিন্তু এটা সত্যিই যে শিক্ষার্থী জীবনই হোক বা পরবর্তী জীবন – মানসিক বিকাশে যোগব্যায়ামের গুরুত্বপূর্ণ ভূমিকা আছে। সব থেকে সহজ উপায় – আপনি অবশ্যই এর ওপর মনোযোগ দিন। পরীক্ষার আগে আপনি যোগব্যায়াম না করে থাকলে, আপনার কাছাকাছি যোগব্যায়াম জানেন এমন কোনও ব্যক্তি থাকলে যোগাযোগ করুন। যিনি আপনাকে, দুই-চার-পাঁচ মিনিটের মধ্যে করতে পারেন এমন কিছু যোগ ব্যায়াম বলে দেবেন। দেখুন – আপনি করতে পারেন কিনা – আমি তো এটাতে খুব বিশ্বাস করি।আমার যুবা বন্ধুগণ, পরীক্ষার হলে আপনাদের পৌঁছতে অনেক তাড়াহুড়ো থাকে? তাড়াতাড়ি করে নিজেদের নির্দিষ্ট স্থানে বসতে ইচ্ছা হয়? এর জন্য তাড়াহুড়ো কেন করবেন! নিজেদের পুরো দিনের সময়সূচি এমনভাবে তৈরি করুন, যাতে ট্র্যাফিক জ্যামে আটকে পড়লেও সময়মত পরীক্ষা হলে পৌঁছতে পারেন। তা না হলে, এরকম অবস্থা মনের মধ্যে উদ্বেগ সৃষ্টি করে। আর একটা বিষয়, প্রশ্নপত্রে যেরকম নির্দেশিকা থাকে, মনে হয় সেগুলি পড়তে গেলে সময় নষ্ট হবে। কিন্তু, এটা ঠিক নয়। আপনারা, নির্দেশগুলি খুব মনোযোগের সঙ্গে পড়ুন। দু’মিনিট-তিন মিনিট-পাঁচ মিনিট সময় যাবে – কিন্তু, কোনও সমস্যা হবে না, পরে আফশোস হবে না। আমি দেখেছি, কখনও কখনও প্রশ্নপত্র পাওয়ার পর ঠিকমতো বুঝে ওঠা যায় না, কিন্তু, নির্দেশিকাগুলি ভালোভাবে পড়ে নিলে, আমরা নিজেদের তার সঙ্গে মানিয়ে নিতে পারি এবং ঠিক করতে পারি – কীভাবে এগোব। হয়তো, আপনার পাঁচ মিনিট সময় লাগবে, কিন্তু, আমি আপনাদের অনুরোধ করব, যে এটা মেনে চলুন।শ্রী যশ নাগর (Yash Nagar) আমার অ্যাপে লিখেছেন যে, উনি যখন প্রথম প্রশ্নপত্রটি পড়েন, তখন ওঁর মনে হয়েছিল এটা খুব কঠিন। আবার আত্মবিশ্বাসের সঙ্গে সেই প্রশ্নপত্রই দ্বিতীয়বার পড়ার পর উনি ভাবলেন, অন্য কোনও প্রশ্নপত্র উনি পাবেন না – ওঁকে ঐ প্রশ্নপত্রেরই উত্তর লিখতে হবে। তখন যেন খুব সহজেই প্রশ্নপত্রটি বুঝতে পারলেন। যেটা প্রথমবার মনে হয়েছিল তিনি জানেন না – দ্বিতীয়বার পড়বার পর তিনি বুঝতে পারলেন যে প্রশ্নটি ঘুরিয়ে করা হয়েছে, কিন্তু বিষয়টি তিনি জানেন। প্রশ্নগুলিকে বোঝা খুবই জরুরী। না বুঝতে পারলে কখনও কখনও প্রশ্নপত্র কঠিন মনে হয়।আমি যশ নাগর-এর এই প্রসঙ্গটিতে গুরুত্ব দিতে চাই যে আপনারা প্রশ্নপত্র দু’বার-তিনবার-চারবার পড়ুন। আর তার সঙ্গে নিজেকে মানিয়ে নেওয়ার চেষ্টা করুন। আপনারা দেখবেন, লেখার আগেই প্রশ্নটি আপনার কাছে সহজ হয়ে যাবে।আজ আমার জন্য খুশির বিষয় যে, আমাদের সম্মানীয় বৈজ্ঞানিক, ভারতরত্ন, সি. এন. আর. রাও ধৈর্যের ওপরে জোর দিয়েছেন – খুব অল্প কথায় সমস্ত পরীক্ষার্থীদের উদ্দেশ্যে তিনি তাঁর উপদেশ দিয়েছেন। আসুন, রাও সাহেবের উপদেশ শুনি –আমি বেঙ্গালুরু থেকে সি. এন. আর. রাও বলছি, আমি পুরোপুরি বিশ্বাস করি পরীক্ষা উদ্বেগের সৃষ্টি করে, এমনকি প্রতিযোগিতামূলক পরীক্ষাতেও বিচলিত হবে না, সব থেকে ভালো ফল করার চেষ্টা কর। সেটাই আমি আমার তরুণ-বন্ধুদের বলি। একই সঙ্গে মনে রেখো, আমাদের দেশে অনেক সুযোগ আছে। তুমি জীবনে কী করতে চাও সেটা মনস্থির কর এবং হাল ছেড়ো না – তুমি সফল হবেই। এটা ভুলে যেওনা, তুমি বিশ্বের একজন শিশু। বৃক্ষ এবং পর্বতের মতো তোমারও এখানে থাকার অধিকার আছে। তোমার যেটা প্রয়োজন, সেটা হচ্ছে জেদ, আত্মোৎসর্গ এবং লেগে থাকার ক্ষমতা। এই সমস্ত গুণগুলি থাকলে, তুমি সকল পরীক্ষায় এবং প্রচেষ্টায় সফল হবে। তোমাদের সকল প্রচেষ্টাকে আমি শুভ কামনা জানাই। ঈশ্বর মঙ্গল করুন!দেখলেন, একজন বৈজ্ঞানিক কীভাবে কথা বলেন – যে কথাগুলি বলতে আমি আধ ঘণ্টা সময় খরচ করি, উনি সেই কথাগুলিই তিন মিনিটে বলে দেন। এটাই তো বিজ্ঞানের শক্তি এবং বৈজ্ঞানিক মনের শক্তি। আমি রাও সাহেবের প্রতি কৃতজ্ঞ, যে তিনি দেশের বাচ্চাদের উৎসাহিত করেছেন, দৃঢ়তা, নিষ্ঠা, সাধনার যে কথা বলেছেন, সেটাই আত্মোৎসর্গ, একাগ্রতা এবং পরিশ্রম। লেগে থাক বন্ধুরা, লেগে থাক। যদি তুমি লেগে থাকো, তাহলে ‘ভয়’ও ভয় পাবে। ভালো করার জন্য উজ্জ্বল ভবিষ্যৎ তোমাদের জন্য অপেক্ষা করছে। আমার অ্যাপে রুচিকা ডাবস নিজের পরীক্ষার অভিজ্ঞতা শেয়ার করেছেন। উনি বলেছেন পরীক্ষার সময় ওঁর পরিবারে এবং পরিচিত পরিবারগুলির মধ্যেও একটা ইতিবাচক পরিবেশ রাখার প্রচেষ্টা চালান হয় – সব মিলিয়ে একটা ইতিবাচক পরিবেশ। এটা ঠিক যেরকমটা শচীনজী বলেছেন, ইতিবাচক দৃষ্টিভঙ্গী, ইতিবাচক মানসিক স্থিতি, ইতিবাচক শক্তির সৃষ্টি করে।কখনও কখনও এমন কিছু বিষয় আছে, যা শুধু আমাদেরই নয়, শিক্ষার্থীদেরও উৎসাহ দেয়। জীবনের যে কোন অবস্থায় ভালো উদাহরণ, সত্য ঘটনা খুব উৎসাহিত করে, শক্তি দেয়, আর বিপদের সময় নতুন পথ দেখিয়ে দেয়। আমরা সবাই বৈদ্যুতিক বাল্বের আবিষ্কারক থমাস আলভা এডিসন সম্পর্কে জানি, আমাদের সিলেবাসেও ওঁর বিষয়ে পড়েছি। কিন্তু বন্ধুরা, কখনও ভেবেছ, এই আবিষ্কারের পেছনে তিনি কত বছর সময় দিয়েছেন – কতবার ব্যর্থ হয়েছেন – কত সময় লেগেছে – কত অর্থ ব্যয় হয়েছে – ব্যর্থতার জন্য কতটা নিরাশ হয়েছেন! কিন্তু, আজ ঐ বিদ্যুৎ - ঐ বাল্বের আলো মানুষের জীবনকে আলোকিত করছে – এজন্যই বলে, ব্যর্থতার মধ্যেই সাফল্যের বীজ নিহিত আছে।শ্রীনিবাস রামানুজন্‌কে কে না জানে? এই ভারতীয় গণিতজ্ঞ বর্তমান কালের গণিত বিষয়ক চিন্তাবিদ্‌দের মধ্যে একজন মহানতম ব্যক্তিত্ব। আপনারা কি জানেন? গণিতে ওঁর কোন বিধিবদ্ধ শিক্ষা ছিল না, কোনও বিশেষ প্রশিক্ষণও হয়নি। কিন্তু, গাণিতিক বিশ্লেষণ, সংখ্যা তত্ত্ব প্রভৃতি বিষয়ে তিনি গুরুত্বপূর্ণ অবদান রেখেছেন। অত্যন্ত কষ্টকর জীবন, দুঃখময় জীবন হওয়া সত্ত্বেও উনি বিশ্বকে অনেক কিছু দিয়ে গেছেন।সাফল্য যে কেউ যে কোন সময় পেতে পারে, যার এক উজ্জ্বল উদাহরণ জে. কে. রাউলিং। হ্যারি পটার সিরিজ আজ সারা বিশ্বে জনপ্রিয়। কিন্তু শুরুতে এমনটা ছিল না। ওঁকে কত সমস্যার সম্মুখীন হতে হয়েছে – কত ব্যর্থতা এসেছে। রাউলিং নিজেই বলেছেন – “মুশকিলের সময় উনি সমস্ত শক্তি সেই কাজে লাগাতেন যেটা ঐ সময় ওঁর প্রয়োজন ছিল”।পরীক্ষা আজকাল কেবলমাত্র বিদ্যার্থীদের নয়, পুরো পরিবার, বিদ্যালয়, শিক্ষক এতে যুক্ত হয়ে পড়েন। কিন্তু পিতা-মাতা এবং শিক্ষকের মিলিত সহযোগিতা ছাড়া বিদ্যার্থীদের পরিস্থিতি অনুকূল হয় না। শিক্ষক, পিতা-মাতা, এমনকি সিনিয়র ছাত্রদের সবাইকে নিয়ে একটি দল তৈরি করে, ঐক্যবদ্ধ হয়ে সমচিন্তাধারার সঙ্গে এগিয়ে গেলে পরীক্ষা সহজ হয়ে যায়।শ্রী কেশব বৈষ্ণব, আমার অ্যাপে লিখেছেন, উনি অভিযোগ করেছেন, বেশি নম্বর পাওয়ার জন্য ছাত্রদের উপর পিতা-মাতার বেশি চাপ দেওয়া উচিত নয়। প্রস্তুত হওয়ার জন্য শুধু উৎসাহিত করতে হবে। ওরা যেন উদ্বেগমুক্ত থাকে সেই চিন্তা করতে হবে।বিজয় জিন্দল লিখেছেন, বাচ্চাদের উপর নিজেদের আশার বোঝা চাপিয়ে দেবেন না। যতটা সম্ভব ওদের সাহস জুগিয়ে যান। আত্ম-বিশ্বাস অটুট রাখতে সহায়তা করুন। এটা খুব সত্যি কথা, আজকে আমি পিতা-মাতাদের বেশি কিছু বলতে চাই না। দয়া করে চাপ দেবেন না। যদি ও ওর বন্ধুর সঙ্গে কথা বলছে, তো ওকে আটকাবেন না। হাল্কা মেজাজের পরিবেশ তৈরি করুন। ইতিবাচক পরিবেশ বজায় রাখুন। দেখুন, আপনার ছেলে বা মেয়ের মধ্যে কতটা আত্মবিশ্বাস বেড়ে যাবে। এই আত্মবিশ্বাস আপনিও বুঝতে পারবেন।বন্ধুগণ, একটি বিষয়ে আমি নিশ্চিত, যা বিশেষত আমার তরুণ-বন্ধুদের বলতে চাই – আমাদের বর্তমান জীবনশৈলী আমাদের পুরনো প্রজন্মের থেকে অনেক বদলে গেছে। প্রতি মুহূর্তে নতুন ভাবনা, নতুন প্রযুক্তি, আর বিজ্ঞানের নতুন নতুন দিক দেখতে পাওয়া যাচ্ছে। আমরা কেবল অভিভূত হয়ে পড়ছি তা নয়, আমরা এর সঙ্গে যুক্ত হতেও পছন্দ করি। আমরা বিজ্ঞানের সঙ্গে একই গতিতে এগিয়ে যেতে চাই। বন্ধুগণ, আমি বিষয়টি এইজন্য বলছি কারণ, আজ জাতীয় বিজ্ঞান দিবস। প্রত্যেক বছর আটাশে ফেব্রুয়ারির দিনটি আমরা ‘জাতীয় বিজ্ঞান দিবস’ হিসেবে পালন করি। আটাশে ফেব্রুয়ারি, ১৯২৮-এ স্যর সি.ভি. রামন নিজের আবিষ্কার ‘রামন এফেক্ট’-এর ঘোষণা করেছিলেন। এই আবিষ্কারের জন্যই তিনি নোবেল পুরষ্কার পান। এই কারণেই আটাশে ফেব্রুয়ারি দিনটি ‘জাতীয় বিজ্ঞান দিবস’ রূপে পালিত হয়। জিজ্ঞাসাই বিজ্ঞানের জননী। বিজ্ঞান-বিষয়ক চিন্তা, বিজ্ঞানের প্রতি আকর্ষণ নতুন ভাবনার সৃষ্টি করে এবং অপরদিকে বিজ্ঞান আর প্রযুক্তিকে বাদ দিয়ে নতুন ভাবনার সৃষ্টি সম্ভব নয়। আজ ‘জাতীয় বিজ্ঞান দিবস’-এ দেশের উদ্ভাবনী শক্তি গুরুত্ব পাবে, জ্ঞান-বিজ্ঞান, প্রযুক্তি আমাদের উন্নয়নের সহায়ক হবে। এই কারণেই ‘জাতীয় বিজ্ঞান দিবস’-এর মূল বিষয় – “Make in India Science and Technology Driven Innovations…” আমি সি.ভি. রামন-কে প্রণাম জানাই, আর বিজ্ঞানের প্রতি আগ্রহ বাড়ানোর জন্য আপনাদের সবাইকে অনুরোধ করব।বন্ধুগণ, কখনও কখনও সাফল্য পেতে অনেক দেরী হয়। আর যখন সাফল্য পাওয়া যায়, তখন বিশ্বকে দেখার দৃষ্টিভঙ্গির বদল হয়ে যায়। পরীক্ষার জন্য ব্যস্ত থাকার কারণে হয়তো অনেক খবর আপনার মনে দাগ কাটেনি, কিন্তু আমি দেশবাসীকে একটি কথা মনে করিয়ে দিতে চাই – আপনারা সম্ভবত শুনেছেন, বিজ্ঞানের ক্ষেত্রে পৃথিবীতে একটি খুব গুরুত্বপূর্ণ আবিষ্কার হয়েছে। পৃথিবীর বৈজ্ঞানিকরা কয়েক প্রজন্ম ধরে কিছু না কিছু করেছেন। অনেক পরিশ্রম করেছেন, আর প্রায় একশ বছর পর সাফল্য এসেছে। আমাদের বৈজ্ঞানিকরা নিজেদের ক্ষমতায় গ্র্যাভিটেশনাল ওয়েভ বা মহাকর্ষীয় তরঙ্গ চিহ্নিত করতে পেরেছেন। এটা বিজ্ঞানের সুদূরপ্রসারী সাফল্য। এটা কেবল গত শতাব্দীর মহান বৈজ্ঞানিক আইনস্টাইনের তত্ত্বকেই প্রমাণ করে না, এটা পদার্থ বিজ্ঞানের এক মহান আবিষ্কার। এটা সমগ্র মানবজাতির এবং সমগ্র বিশ্বের কাজে লাগবে। একজন ভারতবাসী হিসেবে আমাদের খুশির বিষয় যে এই গবেষণা প্রক্রিয়ায় আমাদের দেশের কিছু বিশিষ্ট বিজ্ঞানীও যুক্ত ছিলেন, তাঁদেরও অবদান রয়েছে। আমি ঐ সকল বৈজ্ঞানিকদের আন্তরিক অভিনন্দন জানাই। ভবিষ্যতেও এই গবেষণাকে এগিয়ে নিয়ে যেতে আমাদের বৈজ্ঞানিকরা প্রচেষ্টা চালাবেন। আন্তর্জাতিক প্রচেষ্টায় ভারতও অংশগ্রহণ করবে। আমার দেশবাসীগণ, বিগত দিনে আমরা এক গুরত্বপূর্ণ সিদ্ধান্ত নিয়েছি। এই গবেষণায় সাফল্যের জন্য ‘Laser Interferometer Gravitational Wave Observatory’ সংক্ষেপে ‘LIGO’ ভারতবর্ষে স্থাপনের জন্য সরকার উদ্যোগ নিয়েছে। পৃথিবীতে দুটি মাত্র স্থানে এই ধরনের ব্যবস্থা আছে। ভারত তৃতীয়। ভারত যুক্ত হওয়ায় এই গবেষণা নতুন শক্তি পাবে – এতে নতুন জ্ঞান সঞ্চার হবে – সম্মানজনক সম্পদের মধ্যে থেকেও মানবকল্যাণে এই মহৎ বৈজ্ঞানিক অন্বেষণের প্রক্রিয়ায় ভারত সক্রিয় ভাগীদার হবে। আমি আবার সব বৈজ্ঞানিকদের ধন্যবাদ জানাচ্ছি – শুভেচ্ছা জানাচ্ছি।আমার প্রিয় দেশবাসীগণ, একটি নম্বর বলছি, এই নম্বরে মিস্‌ড কল দিয়ে আগামীকাল থেকে আপনারা আমার ‘মন কি বাত’ শুনতে পাবেন। আপনারা আপনাদের মাতৃভাষাতেও শুনতে পাবেন। মিস্‌ড কল দেওয়ার নম্বর হচ্ছে – 81908 81908, আমি আবার বলছি – 81908 81908। বন্ধুগণ, আপনাদের পরীক্ষা শুরু হচ্ছে। আমাকেও কাল পরীক্ষা দিতে হবে। ১২৫ কোটি দেশবাসী আমার পরীক্ষা নেবেন। আর জানেন তো, কাল বাজেট। ২৯ ফেব্রুয়ারি - এটা লিপ্‌ ইয়ার। কিন্তু হ্যাঁ, আপনারা নিশ্চয়ই দেখেছেন আমার কথা শুনেই বুঝতে পারছেন – আমি কতটা স্বাস্থ্যবান, কতটা আত্মবিশ্বাসী। ব্যস্‌ কাল আমার পরীক্ষা হয়ে যাবে – পরশু আপনাদের শুরু হয়ে যাবে। আমরা সবাই সফল হলে পুরো দেশ সফল হবে। তাহলে বন্ধুগণ, অনেক অনেক শুভেচ্ছা! সাফল্য এবং ব্যর্থতার দুশ্চিন্তা থেকে মুক্ত হয়ে মুক্ত মনে এগিয়ে চলুন – লেগে থাকুন।অনেক ধন্যবাদ!                                
                            
                        
                    
