
                        
                            
                                     ପ୍ରଧାନମନ୍ତ୍ରୀଙ୍କ ରେଡିଓ ଅଭିଭାଷଣ ‘ମନ କି ବାତ’ (ମନର କଥା)  
                                
                            
                                
                                    ମୋର ପ୍ରିୟ ଦେଶବାସୀଗଣ, 2016ରେ ମନ କି ବାତର ଏହା ପ୍ରଥମ ଅଧ୍ୟାୟ । ମନ କି ବାତ ମୋତେ ଆପଣମାନଙ୍କ ସହିତ ଏମିତି ବାନ୍ଧି ରଖିଛି ଯେ, କୌଣସି କଥା ନଜରକୁ ଆସିଲେ କିମ୍ବା କୌଣସି ବିଚାର ମନକୁ ଆସିଲେ, ଆପଣମାନଙ୍କୁ ଜଣାଇବାକୁ ଇଚ୍ଛା ହୋଇଯାଉଛି । ଗତକାଲି ମୁଁ ପୂଜ୍ୟ ବାପୁଙ୍କୁ ଶ୍ରଦ୍ଧାଞ୍ଜଳି ଦେବାପାଇଁ ରାଜଘାଟ ଯାଇଥିଲି । ଶହୀଦମାନଙ୍କୁ ଶ୍ରଦ୍ଧାଞ୍ଜଳି ଦେବାପାଇଁ ପ୍ରତିବର୍ଷ ଆୟୋଜିତ ହୋଇଥାଏ ଏହି କାର୍ଯ୍ୟକ୍ରମ । ଠିକ 11 ଟା ବେଳେ 2 ମିନିଟ ପାଇଁ ନୀରବ ପ୍ରାର୍ଥନା କରି ଦେଶ ପାଇଁ ଜୀବନକୁ ଖାତିର ନ କରି ପ୍ରାଣବଳି ଦେଇଥିବା ମହାପୁରୁଷମାନଙ୍କୁ, ବୀରପୁରୁଷମାନଙ୍କୁ, ତେଜସ୍ଵୀ-ତପସ୍ଵୀ ମାନଙ୍କୁ ଶ୍ରଦ୍ଧାଞ୍ଜଳି ଦିଆଯିବାର ସମୟ । କିନ୍ତୁ ଆମେ ଯଦି ଦେଖିବା, ଆମ ଭିତରେ ଅନେକ ଲୋକ ଥିବେ, ଯେଉଁମାନେ ଏହା କରିନଥିବେ । ଆପଣଙ୍କୁ କ’ଣ ଲାଗୁନି ଯେ ଏହା ଆମ ଅଭ୍ୟାସରେ ପରିଣତ ହେବା ଉଚିତ, ଆମେ ଏହାକୁ ଆମର ଜାତୀୟ କର୍ତ୍ତବ୍ୟ ଭାବରେ ବିବେଚନା କରିବା ଉଚିତ । ମୁଁ ଜାଣିଛି । ମୋର “ମନର କଥା” ରେ ଥରେ କହିଦେଲେ ଏହା ହୋଇପାରିବନି । କିନ୍ତୁ ଗତକାଲି ମୁଁ ଯାହା ଅନୁଭବ କଲି, ସେଥିରୁ ଲାଗିଲା ଯେ, ଏ ବିଷୟରେ ଆପଣଙ୍କ ସହ କଥା ହେବି । ଏହି କଥା ଗୁଡିକ ହିଁ ତ ଦେଶ ପାଇଁ ବଞ୍ଚିବାକୁ ଆମକୁ ପ୍ରେରଣା ଦିଏ । ଟିକିଏ କଳ୍ପନା କଲେ । ପ୍ରତିବର୍ଷ ଜାନୁଆରୀ 30 ଦିନ ଠିକ 11 ଟାରେ 125 କୋଟି ଦେଶବାସୀ 2 ମିନିଟ ପାଇଁ ଯଦି ନୀରବ ପ୍ରାର୍ଥନା କରନ୍ତି ଆପଣ କଳ୍ପନା କରିପାରିବେ ଯେ ଏହି ଘଟଣାରେ କେତେ ବଡ ଶକ୍ତି ଭରିରହିବ । ଆଉ ଏକଥା ସତ ଯେ ଯାହା ଆମ ଶାସ୍ତ୍ରରେ ମଧ୍ୟ କୁହାଯାଇଛି :-  “ସଂଗଚ୍ଛଧ୍ଵଂ ସଂବଦଧ୍ଵଂ ସଂ ୱୋ ମନାଂସୀ ଜାନତାମ” – ଆମେ ସମସ୍ତେ ଏକା ସାଙ୍ଗରେ ଚାଲିବା, ଏକା ସାଙ୍ଗରେ ରହିବା, ଆମ ସମସ୍ତଙ୍କ ଚିନ୍ତାଧାରା ଏକ ହେଉ । ଏହାହିଁ ତ ଦେଶର ପ୍ରକୃତ ଶକ୍ତି ଏବଂ ଏଭଳି ଘଟଣାଗୁଡିକ ହିଁ ତ ଏହି ଶକ୍ତିରେ ପ୍ରାଣ ସଞ୍ଚାର କରେ ।  ମୋର ପ୍ରିୟ ଦେଶବାସୀଗଣ, କିଛିଦିନ ତଳେ ମୁଁ ସର୍ଦ୍ଦାର ପଟେଲଙ୍କ ଲେଖା ପଢୁଥିଲି । ତାଙ୍କର କିଛି କଥା ଆଡକୁ ମୋ’ ନଜର ଗଲା । ଆଉ ତାଙ୍କର ଗୋଟିଏ କଥା ମୋତେ ଖୁବ ଭଲ ଲାଗିଲା । ଖଦୀ ବିଷୟରେ ସର୍ଦ୍ଦାର ପଟେଲ କହିଛନ୍ତି ଯେ, ଭାରତର ସ୍ଵାଧୀନତା ଖଦୀରେ ହିଁ ନିହିତ । ଭାରତର ସଭ୍ୟତା ମଧ୍ୟ ଖଦୀରେ ହିଁ ନିହିତ । ଭାରତରେ ପରମ ଧର୍ମ ବୋଲି ବିବେଚନା କରାଯାଉଥିବା ଅହିଂସା ମଧ୍ୟ ଖଦୀରେ ହିଁ ରହିଛି । ଆଉ ଭାରତର ଚାଷୀ, ଯାହା ପାଇଁ ଆପଣଙ୍କ ମନରେ ଏତେ ଭାବନା ରହିଛି, ସେମାନଙ୍କର କଲ୍ୟାଣ ମଧ୍ୟ ଖଦୀରେ ହିଁ ରହିଛି । ସର୍ଦ୍ଦାର ସାହେବ ସରଳ ଭାଷାରେ ସିଧା କଥା କହିବାରେ ଅଭ୍ୟସ୍ତ ଥିଲେ । ଆଉ ଖଦୀର ଗୁରୁତ୍ଵକୁ ସେ ଖୁବ ଭଲ ଭାବେ ଦର୍ଶାଇଛନ୍ତି । ଗତକାଲି 30 ଜାନୁଆରୀ ଦିନ ପୂଜ୍ୟ ବାପୁଙ୍କ ପୁଣ୍ୟତିଥିରେ ଦେଶରେ ଖାଦୀ ଏବଂ ଗ୍ରାମୋଦ୍ୟୋଗ ସହ ଜଡିତ ଯେତେ ଲୋକଙ୍କ ପାଖରେ ପହଞ୍ଚିପାରିଲି, ସେମାନଙ୍କୁ ଚିଠି ଲେଖିବାରେ ଚେଷ୍ଟା କରିଛି । କହିବାକୁ ଗଲେ ପୂଜ୍ୟ ବାପୁ ବିଜ୍ଞାନର ପକ୍ଷଧର ଥିଲେ, ତେଣୁ ମୁଁ ମଧ୍ୟ ବୈଷୟିକ ଜ୍ଞାନକୌଶଳର ବ୍ୟବହାର କଲି ଏବଂ ଏହି ଜ୍ଞାନକୌଶଳ ମାଧ୍ୟମରେ ଏମିତି ଲକ୍ଷ ଲକ୍ଷ ଭାଇ ଭଉଣୀମାନଙ୍କ ନିକଟକୁ ପହଞ୍ଚିବା ପାଇଁ ଚେଷ୍ଟା କରିଛି । ଖଦୀ ଏବେ ଗୋଟିଏ Symbol ବ ପ୍ରତୀକ ହୋଇସାରିଛି, ହୋଇପାରିଛି ଗୋଟିଏ ସ୍ଵତନ୍ତ୍ର ପରିଚୟ । ଖଦୀ ଏବେ ଯୁବପିଢୀଙ୍କ ପାଇଁ ମଧ୍ୟ ଗୋଟିଏ ଆକର୍ଷଣ ହେବାରେ ଲାଗିଛି । ବିଶେଷକରି ଯେଉଁମାନେ Holistic Health Care ଏବଂ Organic ବ ଜୈବ ସାମଗ୍ରୀ ପ୍ରତି ଆଗ୍ରହ ରହିଛି ସେମାନଙ୍କ ପାଇଁ ତ ଗୋଟିଏ ଉତ୍ତମ ଉପାୟ ପାଲଟିଛି । ଫେସନ ରୂପରେ ମଧ୍ୟ ଖଦୀ ନିଜର ଗୋଟିଏ ସ୍ଵତନ୍ତ୍ର ପରିଚୟ ସୃଷ୍ଟି କରିପାରିଛି ଏବଂ ମୁଁ ଖଦୀ ସହିତ ଜଡିତ ଲୋକଙ୍କୁ ଅଭିନନ୍ଦନ ଜଣାଉଛି ଯେ, ସେମାନେ ଖଦୀରେ ନୂତନତ୍ଵ ଆଣିବା ପାଇଁ ଭରପୁର ଚେଷ୍ଟା କରିଛନ୍ତି । ଅର୍ଥନୀତିରେ ବଜାରର ଗୋଟିଏ ସ୍ଵତନ୍ତ୍ର ଭୂମିକା ରହିଛି । ଖଦୀ ମଧ୍ୟ ଭାବନାତ୍ମକ ସ୍ଥାନ ସହ ବଜାରରେ ନିଜ ସ୍ଥାନ ସୃଷ୍ଟି କରିବା ଅନିବାର୍ଯ୍ୟ ହୋଇପଡିଛି । ମୁଁ ଯେତେବେଳେ ଲୋକଙ୍କୁ କହିଲି ଯେ, ଆପଣଙ୍କ ପାଖରେ ଅନେକ ପ୍ରକାର ବସ୍ତ୍ର ରହିଛି ତେବେ ସେଥିରେ ଖଣ୍ଡିଏ ଖଦୀ ବସ୍ତ୍ର ରହିବା କଥା ନୁହେଁ କି? ଆଉ ଏକଥା ଲୋକେ ହୃଦୟଙ୍ଗମ କରିଛନ୍ତି, ଯେ ଆମେ ଖଦୀଧାରୀ ତ ହୋଇପାରିବା ନାହିଁ, କିନ୍ତୁ ଯଦି ଦଶ ପ୍ରକାର ଲୁଗାପଟା ଘରେ ଅଛି ତ ଆଉ ଖଣ୍ଡେ ବି ଥାଉ । ମୋ କଥା ଦ୍ଵାରା ସରକାରରେ ମଧ୍ୟ ଗୋଟିଏ ସକାରାତ୍ମକ ଭାବନା ସୃଷ୍ଟି ହୋଇଛି । ଅନେକ ବର୍ଷ ଆଗରୁ ସରକାର ଖଦୀର ଭରପୁର ବ୍ୟବହାର କରୁଥିଲେ । କିନ୍ତୁ ଧୀରେ ଧୀରେ ଆଧୁନିକତା ନାଁରେ ଏସବୁ ଲୋପ ପାଇବାକୁ ଲାଗିଲା ଏବଂ ଖଦୀ ସହ ଜଡିତ ଗରିବ ଲୋକମାନେ ବେରୋଜଗାର ହେବାକୁ ଲାଗିଲେ । ଖଦୀରେ କୋଟି କୋଟି ଲୋକଙ୍କୁ ରୋଜଗାର ଯୋଗାଇବାର ଶକ୍ତି ରହିଛି । ଗତ ଦିନମାନଙ୍କରେ ରେଳ ମନ୍ତ୍ରଣାଳୟ, ପୁଲିସ ବିଭାଗ, ଭାରତୀୟ ନୌବାହିନୀ, ଉତ୍ତରାଖଣ୍ଡର ଡାକ ବିଭାଗ ଏମିତି ଅନେକ ସରକାରୀ ଅନୁଷ୍ଠାନ ଖଦୀ ବ୍ୟବହାରରେ ଅଭିବୃଦ୍ଧି ପାଇଁ କିଛି ଭଲ ପଦକ୍ଷେପ ନେଇଛନ୍ତି ଏବଂ ମୋତେ ସୂଚନା ଦିଆଯାଇଛି ଯେ, ଏହି ସରକାରୀ ବିଭାଗଗୁଡିକର ଏହି ପ୍ରଚେଷ୍ଟା ଫଳରେ ଖଦୀ କ୍ଷେତ୍ରରେ କାମ କରୁଥିବା ଲୋକଙ୍କ ପାଇଁ ଅତିରିକ୍ତ 18 ଲକ୍ଷ ଶ୍ରମ ଦିବସ ରୋଜଗାର ସୃଷ୍ଟି ହେବ । 18 Lakh ଶ୍ରମ ଦିବସ । ଏହା ସ୍ଵୟଂ ଗୋଟିଏ ଖୁବ ବଡ କଥା ହେବ । ପୂଜ୍ୟ ବାପୁ ମଧ୍ୟ ସବୁବେଳେ ପ୍ରଯୁକ୍ତି କୌଶଳର ଉନ୍ନତିକରଣ ପାଇଁ ଖୁବ ସଚେତନ ଥିଲେ ଏବଂ ଆଗ୍ରହୀ ମଧ୍ୟ ଥିଲେ । ଆଉ ସେଇଥିପାଇଁ ତ ଆମର ଚରଖା ଉନ୍ନତ ହୋଇ ଆଜି ଏ ଯାଏଁ ପହଞ୍ଚିଛି । ଆଜିକାଲି ସୌରଶକ୍ତିକୁ ବିନିଯୋଗ କରି ଚରଖା ଚଳାଇବା, ସୌରଶକ୍ତିକୁ ଚରଖା ସହିତ ଯୋଡିବାର ପ୍ରଚେଷ୍ଟା ଖୁବ ସଫଳ ହୋଇପାରିଛି । ଏହାଦ୍ୱାରା ପରିଶ୍ରମର ମାତ୍ରା କମିଛି, ଉତ୍ପାଦନ ବୃଦ୍ଧି ପାଇଛି ଏବଂ ଗୁଣାତ୍ମକ ମାନରେ ମଧ୍ୟ ପରିବର୍ତ୍ତନ ଦେଖାଦେଇଛି । ବିଶେଷକରି ସୌରଚାଳିତ ଚରଖା ପାଇଁ ଲୋକେ ମୋତେ ଅନେକ ଚିଠି ପଠାଉଛନ୍ତି । ରାଜସ୍ଥାନ ଦୌସାର ଗୀତା ଦେବୀ, କୋମଲ ଦେବୀ ଓ ବିହାରର ନାୱାଦା ଜିଲ୍ଲାର ସାଧନା ଦେବୀ ମୋତେ ଚିଠି ଲେଖି କହିଛନ୍ତି ଯେ, ସୌରଶକ୍ତି ଚାଳିତ ଚରଖା ଯୋଗୁଁ ଆମ ଜୀବନରେ ବହୁତ ପରିବର୍ତ୍ତନ ଆସିଛି । ଆମ ଆୟ ଦୁଇଗୁଣ ହୋଇଯାଇଛି ଏବଂ ଆମ ଦେଶରେ ପ୍ରସ୍ତୁତ ସୂତା ପ୍ରତି ମଧ୍ୟ ଆକର୍ଷଣ ବୃଦ୍ଧି ପାଇଛି । ଏସବୁ କଥା ଗୋଟିଏ ନୂଆ ଉତ୍ସାହ ସୃଷ୍ଟି କରୁଛି ଏବଂ 30 ଜାନୁଆରୀରେ ଆମେ ଯେତେବେଳେ ପୂଜ୍ୟ ବାପୁଙ୍କୁ ସ୍ମରଣ କରୁଛୁ, ମୁଁ ପୁଣିଥରେ ଦୋହରାଉଛି, ଏହିଦିନ ଆମେ ଆମ ମନରେ ଗୋଟିଏ ଆଗ୍ରହ ସୃଷ୍ଟି କରିବା ଯେ, ଆମର ଅନେକ ବସ୍ତ୍ର ମଧ୍ୟରେ ଖଣ୍ଡିଏ ଖଦୀର ବି ରହୁ ।  ପ୍ରିୟ ଦେଶବାସୀଗଣ, 26 ଜାନୁଆରୀର ପର୍ବ ଆମେ ଖୁବ ଉତ୍ସାହ ଓ ଉଦ୍ଦୀପନା ସହ ପାଳନ କଲୁ । ଆତଙ୍କବାଦୀମାନେ କ’ଣ କରିବେ, ଚାରିଆଡେ ଏହି ଚିନ୍ତା ମଧ୍ୟରେ ଦେଶବାସୀମାନେ ସାହସ ଦେଖାଇଲେ ଏବଂ ସମ୍ପୂର୍ଣ୍ଣ ଆଡମ୍ବର ସହ ଗଣତନ୍ତ୍ର ଦିବସ ପାଳନ କଲେ । କିନ୍ତୁ କିଛି ଲୋକ କିଛି ଅଲଗା କଥା କହିଲେ ଯାହା ଧ୍ୟାନ ଦିଆଯିବା ଯୋଗ୍ୟ । ବିଶେଷକରି ହରିୟାନା ଏବଂ ଗୁଜୁରାଟ, ଏହି ଦୁଇ ରାଜ୍ୟ ଗୋଟିଏ ନିଆରା ପ୍ରୟୋଗ କରିଛନ୍ତି । ଏବର୍ଷ ସେମାନେ ପ୍ରତ୍ୟେକ ଗାଁରେ ଥିବା ସରକାରୀ ବିଦ୍ୟାଳୟମାନଙ୍କରେ ପତାକା ଉତ୍ତୋଳନ ପାଇଁ ସେହି ଗାଁର ସବୁଠାରୁ ଶିକ୍ଷିତ ଝିଅକୁ ଚୟନ କରିଛନ୍ତି । ହରିଆୟା ଏବଂ ଗୁଜୁରାଟ ଝିଅକୁ ଗୁରୁତ୍ଵ ଦେଲେ । ପାଠ ପଢୁଆ ଝିଅକୁ ବିଶେଷ ଗୁରୁତ୍ଵ ଦେଲେ । “ବେଟି ବଚାଓ – ବେଟି ପଢାଓ “ ଏହାର ଗୋଟିଏ ଉତ୍ତମ ବାର୍ତ୍ତା ଦେବାର ସେମାନେ ଚେଷ୍ଟା କରିଛନ୍ତି । ମୁଁ ଉଭୟ ରାଜ୍ୟର ଏହି କଳ୍ପନା ଶକ୍ତିକୁ ଅଭିନନ୍ଦନ ଜଣାଉଛି ଏବଂ ସେହି ସମସ୍ତ ଝିଅମାନଙ୍କୁ ଅଭିନନ୍ଦନ ଜଣାଇଛି ଯେଉଁମାନଙ୍କୁ ପତାକା ଉତ୍ତୋଳନର ସୁଯୋଗ ମିଳିଲା । ହରିୟାନାରେ ତ ଆଉ ଗୋଟିଏ ଘଟଣ। ହେଲା ଯେ ଗତ ବର୍ଷକ ମଧ୍ୟରେ ଯେଉଁ ପରିବାରରେ ଝିଅ ଜନ୍ମ ହୋଇଛି ସେହିଭଳି ପରିବାରମାନଙ୍କୁ 26 ଜାନୁଆରୀର ଉତ୍ସବରେ ବିଶେଷ ଭାବେ ନିମନ୍ତ୍ରିତ କରାଗଲା ଏବଂ VIP ଭାବରେ ଆଗଧାଡିରେ ସେମାନଙ୍କୁ ସ୍ଥାନ ଦିଆଗଲା । ଏହା ସ୍ଵୟଂ ଏତେ ବଡ ଗୌରବର ମୂହୁର୍ତ୍ତ ଥିଲା । ଆଉ ମୁଁ ବିଶେଷ ଖୁସି, କାହିଁକି ନା ମୁଁ ବେଟି ବଚାଓ – ବେଟି ପଢାଓ ଅଭିଯାନର ଆରମ୍ଭ ହରିୟାନାରୁ ହିଁ କରିଥିଲି କାରଣ ହରିୟାନାରେ ଲିଙ୍ଗ ଅନୁପାତରେ ଖୁବ ତାରତମ୍ୟ ବଢିଯାଇଥିଲା । ହଜାରେ ପୁଅଙ୍କ ତୁଳନାରେ ଜନ୍ମ ହେଉଥିବା ଝିଅମାନଙ୍କ ସଂଖ୍ୟା ଖୁବ କମ ହୋଇଯାଇଥିଲା । ଏହା ବଡ ଚିନ୍ତାର ବିଷୟ ହୋଇପଡିଥିଲା । ସାମାଜିକ ସନ୍ତୁଳନ ପ୍ରତି ବିପଦ ସୃଷ୍ଟି ହୋଇପଡିଥିଲା । ମୁଁ ଯେତେବେଳେ ହରିୟାନାକୁ ଚୟନ କରିଥିଲି ସେତେବେଳେ ଆମ ଅଧିକାରୀମାନେ ମୋତେ କହିଥିଲେ ଯେ, ନା ନା ସାର ସେଠାରୁ ଆରମ୍ଭ କରନ୍ତୁନି । ସେଠାରେ ତ ଖୁବ ନକାରାତ୍ମକ (Negative) ପରିସ୍ଥିତି ରହିଛି । କିନ୍ତୁ ମୁଁ କାମ କଲି ଏବଂ ଆଜି ମୁଁ ହରିୟାନାକୁ ଆନ୍ତରିକ ଅଭିନନ୍ଦନ ଜଣାଉଛି ଯେ, ସେମାନେ ଏକଥାକୁ ନିଜର କରିନେଲେ ଏବଂ ଆଜି ଝିଅମାନଙ୍କ ଜନ୍ମ ସଂଖ୍ୟାରେ ଦ୍ରୁତ ଗତିରେ ବୃଦ୍ଧି ଘଟିଛି । ସେଠାକାର ସାମାଜିକ ଜୀବନରେ ଆସିଥିବା ପରିବର୍ତ୍ତନ ପାଇଁ ମୁଁ ପୁଣି ଥରେ ସେମାନଙ୍କୁ ଅଭିନନ୍ଦନ ଜଣାଉଛି ।  ଗତଥର ମନର କଥାରେ ମୁଁ ଦୁଇଟି କଥା କହିଥିଲି । ପ୍ରଥମତଃ, ଗୋଟିଏ ନାଗରିକ ହିସାବରେ ଆମେ ମହାପୁରୁଷମାନଙ୍କ ପ୍ରତିମୂର୍ତ୍ତିକୁ ସଫା କାହିଁକି ନ କରିବା? ପ୍ରତିମୂର୍ତ୍ତି ଲଗାଇବା ପାଇଁ ଆମେ ଖୁବ ଭାବବିହ୍ଵଳ ହୋଇଯାଉ । କିନ୍ତୁ ପରବର୍ତ୍ତୀ ସମୟରେ ଆମେ ବେପରୁଆ ହୋଇଯାଉ । ଦ୍ଵିତୀୟ କଥା ମୁଁ କହିଥିଲି ଯେ, ଗଣତନ୍ତ୍ର ଦିବସର ପର୍ବରେ ଆମେ କର୍ତ୍ତବ୍ୟ ଉପରେ କିଭଳି ଜୋର ଦେବା, କର୍ତ୍ତବ୍ୟ ସମ୍ପର୍କରେ କିଭଳି ଆଲୋଚନା କରିବା, ଅଧିକାର ପାଇଁ ତ ସବୁବେଳେ ଆଲୋଚନା ହେଉଛି ଆଉ ହେଉଥିବା ମଧ୍ୟ, କିନ୍ତୁ କର୍ତ୍ତବ୍ୟ ଉପରେ ମଧ୍ୟ ଆଲୋଚନା ହେବା ଉଚିତ । ମୁଁ ଏ କଥାରେ ଖୁସି ଯେ, ଦେଶରେ ଅନେକ ସ୍ଥାନରେ ନାଗରିକମାନେ ଆଗେଇ ଆସିଲେ, ସାମାଜିକ ସଙ୍ଗଠନମାନ ଆଗେଇ ଆସିଲେ, ଶିକ୍ଷାନୁଷ୍ଠାନ ଆଗେଇଆସିଲେ, କିଛି ସନ୍ଥ ମହାତ୍ମା ଆଗେଇ ଆସିଲେ ଏବଂ ସେମାନେ ସମସ୍ତେ କେଉଁଠି ନା କେଉଁଠି ରହିଥିବା ଏହି ପ୍ରତିମୂର୍ତ୍ତିଗୁଡିକୁ ସଫା କଲେ ମୂର୍ତ୍ତିର ଲାଗିଥିବା ପରିସରଗୁଡିକୁ ସଫାସୁତୁରା କଲେ । ଗୋଟିଏ ଭଲ କାମର ଆରମ୍ଭ ହେଲା । ଏହା କେବଳ ସ୍ଵଚ୍ଛତା ଅଭିଯାନ ନୁହେଁ ବରଂ ସମ୍ମାନ ଅଭିଯାନ ମଧ୍ୟ ଅଟେ । ମୁଁ ସମସ୍ତଙ୍କର ନାଁ ଉଲ୍ଲେଖ କରିପାରୁନାହିଁ କିନ୍ତୁ ଯାହା ସୂଚନା ମିଳିଛି ତାହା ଖୁବ ସନ୍ତୋଷଜନକ । କିଛି ଲୋକ ହୁଏତ ସଙ୍କୋଚରେ ବଶବର୍ତ୍ତୀ ହୋଇ ବୋଧହୁଏ ଖବର ଦେଉନାହାନ୍ତି । ମୁଁ ସେମାନଙ୍କୁ ଅନୁରୋଧ କରୁଛି ଯେ, MyGov ଇଂରାଜୀ ପୋର୍ଟାଲରେ ଆପଣ ସଫା କରିଥିବା ପ୍ରତିମୂର୍ତ୍ତିର ଫଟୋ ନିଶ୍ଚୟ ପଠାନ୍ତୁ । ବିଶ୍ଵର ଲୋକେ ଏହାକୁ ଦେଖୁଛନ୍ତି ଏବଂ ଗର୍ବ ଅନୁଭବ କରୁଛନ୍ତି ।  ସେହିପରି 26 ଜାନୁଆରୀ ଦିନ ମୁଁ କର୍ତ୍ତବ୍ୟ ଏବଂ ଅଧିକାର ସମ୍ପର୍କରେ ଲୋକଙ୍କର ମତାମତ ଆହ୍ଵାନ କରିଥିଲି ଏବଂ ମୁଁ ଖୁସି ଯେ ହଜାର ହଜାର ଲୋକ ଏଥିରେ ଅଂଶଗ୍ରହଣ କଲେ ।  ମୋର ପ୍ରିୟ ଦେଶବାସୀଗଣ, ଗୋଟିଏ କାମ ପାଇଁ ମୋତେ ଆପଣମାନଙ୍କ ସାହାଯ୍ୟ ଦରକାର ଆଉ ମୋର ବିଶ୍ଵାସ ଯେ ଆପଣମାନେ ମୋତେ ସାହାଯ୍ୟ କରିବେ । ଆମ ଦେଶରେ ଚାଷୀ ନାଁରେ ଅନେକ କିଛି କୁହାଯାଏ । ଛାଡନ୍ତୁ, ମୁଁ ସେ ବିବାଦ ମଧ୍ୟକୁ ଯିବାକୁ ଚାହୁଁନାହିଁ । କିନ୍ତୁ ଚାଷୀର ସବୁଠାରୁ ବଡ ବିପଦ ହେଲା ଯେ, ପ୍ରାକୃତିକ ବିପର୍ଯ୍ୟୟରେ ତା’ର ପୁରା ପରିଶ୍ରମ ବୃଥା ହୋଇଯାଏ । ତା’ର ବର୍ଷଯାକର ପରିଶ୍ରମ ବେକାର ହୋଇଯାଏ । ତାକୁ ସୁରକ୍ଷା ଯୋଗାଇବାର କେବଳ ଗୋଟିଏ ଉପାୟ ଏବେ ଦେଖାଯାଉଛି । ତାହାହେଲା ଫସଲ ବୀମା ଯୋଜନା । 2016ରେ ଭାରତ ସରକାର ଚାଷୀମାନଙ୍କୁ ଗୋଟିଏ ବହୁତ ବଡ ଉପହାର ଦେଇଛନ୍ତି – ପ୍ରଧାନମନ୍ତ୍ରୀ ଫସଲ ବୀମା ଯୋଜନା । କିନ୍ତୁ ଏହି ଯୋଜନାକୁ ପ୍ରଶଂସା କରାଯାଉ, ପ୍ରଧାନମନ୍ତ୍ରୀଙ୍କୁ ଅଭିନନ୍ଦନ ବାର୍ତ୍ତା ମିଳୁ, ଏଥିପାଇଁ ହୋଇନାହିଁ । ଏତେ ବର୍ଷ ହେଲା ଫସଲ ବୀମା କଥା କୁହାଯାଉଛି । କିନ୍ତୁ ଦେଶର ଶତକଡା 20.25 ଭାଗରୁ ଅଧିକ ଚାଷୀ ଏହାର ହିତାଧିଆରୀ ହୋଇପାରିନାହାନ୍ତି । ଏହାସହ ଯୋଡି ହୋଇ କରିନାହାନ୍ତି । ଆଗାମୀ ବର୍ଷେ – ଦି ବର୍ଷ ମଧ୍ୟରେ ଦେଶର ଶତକଡା 50 ଭାଗ ଚାଷୀକୁ ଫସଲ ବୀମା ସହ ଯୋଡିବାର ସଂକଳ୍ପ ଆମେ ନେଇପାରିବା କି ? ବାସ, ମୋତେ ଏହି କାମ ପାଇଁ ଆପଣଙ୍କ ସାହାଯ୍ୟ ଦରକାର । କାରଣ ସେ ଯଦି ଫସଲ ବୀମା ସହ ସଂଯୁକ୍ତ ହେଉଛି ତାହେଲେ ବିପଦ ସମୟରେ ତାକୁ ଗୋଟିଏ ବଡ ସାହାରା ମିଳିଯିବ । ଆଉ ଏଥର ପ୍ରଧାନମନ୍ତ୍ରୀ ଫସଲ ବୀମା ଯୋଜନାକୁ ଏତେ ସ୍ଵୀକୃତି ମିଳିଛି କାରଣ ଏହାକୁ ବହୁତ ବ୍ୟାପକ, ସରଳ ଏବଂ ବୈଷୟିକ ଜ୍ଞାନକୌଶଳଯୁକ୍ତ କରାଯାଇଛି । କେବଳ ଏତିକି ନୁହେଁ, ଫସଲ କଟାଯିବା ପରେ ମଧ୍ୟ ଯଦି 15 ଦିନରେ କିଛି ବିପର୍ଯ୍ୟୟ ହେଉଛି ତେବେ ସାହାଯ୍ୟ ପାଇଁ ଆଶ୍ଵାସନା ଦିଆଯାଇଛି । Technology କୁ ବ୍ୟବହାର କରି କିଭଳି ଏହାର ଗତି ଦ୍ରୁତ ହୋଇପାରିବ, ବୀମା ରାଶି ପାଇବାରେ ବିଳମ୍ବ ନ ହେବ, ସେସବୁ କଥା ଉପରେ ଧ୍ୟାନ ଦିଆଯାଇଛି । ସବୁଠାରୁ ବଡ କଥା ହେଲା ଯେ, ଫସଲ ବୀମାର ପ୍ରିମିୟମ ଦର ଏବେ ହ୍ରାସ କରିଦିଆଯାଇଛି । ଏତେ ତଳକୁ ଖସାଇ ଦିଆଯାଇଛି, ଯାହା କେହି କେବେ ଚିନ୍ତା କରିନଥିବେ । ନୂଆ ବୀମା ଯୋଜନାରେ ଚାଷୀମାନଙ୍କ ପାଇଁ ପ୍ରିମିୟମର ସର୍ବାଧିକ ଦର ଖରିଫ ଫସଲ ପାଇଁ 2 ପ୍ରତିଶତ ଏବଂ ରବି ଋତୁ ପାଇଁ ଦେଢ ପ୍ରତିଶତ କରାଯାଇଛି ।  ଆପଣ ମୋତେ କୁହନ୍ତୁ । ମୋର କୌଣସି ଚାଷୀଭାଇ ଯଦି ଏଥିରୁ ବଞ୍ଚିତ ରହେ ତେବେ କ୍ଷତି ହେବ ନା ନାହିଁ ? ଆପଣ ହୁଏତ ଚାଷୀ ହୋଇନଥିବେ, କିନ୍ତୁ ମନର କଥା ତ ଶୁଣୁଛନ୍ତି । ଆପଣ ମୋର ଏଇ କଥା ଚାଷୀଭାଇ ନିକଟକୁ ପହଞ୍ଚାଇ ଦେବେ । ଏଥିପାଇଁ ମୁଁ ଚାହେଁ ଯେ, ଆପଣ ଏହାର ଅଧିକ ପ୍ରଚାର କରନ୍ତୁ । ଏଥିପାଇଁ ଏଥର ମୁଁ ଆପଣଙ୍କ ପାଇଁ ଗୋଟିଏ ନୂତନ ଯୋଜନା ଆଣିଛି । ମୁଁ ଚାହୁଁଛି ଯେ ପ୍ରଧାନମନ୍ତ୍ରୀ ଫସଲ ବୀମା ଯୋଜନା ଲୋକଙ୍କ ନିକଟକୁ ପହଞ୍ଚୁ । ଆପଣ ରେଡିଓ ହେଉ କି ଟି.ଭି ହେଉ ସେଥିରେ ମୋର ମନର କଥା ଶୁଣିପାରୁଛନ୍ତି । କିନ୍ତୁ ପରେ ଶୁଣିବାକୁ ହେଲେ କ’ଣ କରିବେ ? ମୁଁ ଏବେ ଆପଣଙ୍କୁ ଗୋଟିଏ ନୂଆ ଉପହାର ଦେବାକୁ ଯାଉଛି । ଆପଣ ନିଜ ମୋବାଇଲ ଫୋନରେ ମଧ୍ୟ ମୋ ମନର କଥା ଶୁଣିପାରିବେ ଆଉ ଯେତେବେଳେ ଚାହିଁବେ ଶୁଣିପାରିବେ । ଆପଣଙ୍କୁ କେବଳ ଏତିକି କରିବାକୁ ହେବ ନିଜ ମୋବାଇଲ ଫୋନରୁ ମାତ୍ର ଗୋଟିଏ Missed Call କରିଦିଅନ୍ତୁ । ମନର କଥା ପାଇଁ ନିର୍ଦ୍ଧାରିତ ହୋଇଥିବା ମୋବାଇଲ ଫୋନ ନମ୍ବରଟି ହେଲା 8190881908, ଆଠ ଏକ ନଅ ଶୂନ ଆଠ ଆଠ ଏକ ନଅ ଶୂନ ଆଠ । ଆପଣ Missed Call କଲେ ଯେତେବେଳେ ଚାହିଁବେ ସେତେବେଳେ ମନର କଥା ଶୁଣିପାରିବେ । ବର୍ତ୍ତମାନ ପାଇଁ ଏହା ହିନ୍ଦୀରେ ଉପଲବ୍ଧ ହେବ । କିନ୍ତୁ ଖୁବଶୀଘ୍ର ଏହା ଆପଣଙ୍କୁ ନିଜ ମାତୃଭାଷାରେ ମଧ୍ୟ ମନର କଥା ଶୁଣିବାକୁ ସୁଯୋଗ ମିଳିବ । ଏଥିପାଇଁ ମଧ୍ୟ ମୋର ପ୍ରଚେଷ୍ଟା ଜାରି ରହିଛି ।  ମୋର ପ୍ରିୟ ଯୁବବନ୍ଧୁଗଣ । ଆପଣମାନେ ତ ଚମତ୍କାର କରି ଦେଖାଇଲେ 16 ଜାନୁଆରୀ ଦିନ ଯେତେବେଳେ Start up ର କାର୍ଯ୍ୟକ୍ରମ ଅନୁଷ୍ଠିତ ହେଲା, ସାରା ଦେଶର ଯୁବକମାନଙ୍କ ମଧ୍ୟରେ ନୂଆ ଶକ୍ତି, ନୂଆ ଚେତନା, ନୂଆ ଉତ୍ସାହକୁ ମୁଁ ଅନୁଭବ କରିପାରିଲି । ଲକ୍ଷ ଲକ୍ଷ ସଂଖ୍ୟାରେ ସେ କାର୍ଯ୍ୟକ୍ରମରେ ଯୋଗଦେବା ପାଇଁ ଲୋକେ ରେଜିଷ୍ଟ୍ରିଭୂକ୍ତ ହେଲେ । କିନ୍ତୁ ଜାଗାର ଅଭାବ ଯୋଗୁଁ ଶେଷରେ ବିଜ୍ଞାନ ଭବନରେ ଏହି କାର୍ଯ୍ୟକ୍ରମର ଆୟୋଜନ କରାଗଲା । ଆପଣ ଏଥିରେ ପ୍ରତ୍ୟକ୍ଷ ଭାବେ ଯୋଗଦେଇପାରିଲେନି ସିନା, ହେଲେ ଆପଣ ପୁରା ସମୟ On-line ଭାବେ ଏଥିରେ ସାମିଲ ହୋଇପାରିଲେ ବୋଧହୁଏ କୌଣସି କାର୍ଯ୍ୟକ୍ରମରେ ଲକ୍ଷ ଲକ୍ଷ ସଂଖ୍ୟାରେ ଯୁବକମାନେ ନିଜକୁ ଏତେ ସମୟ ସାମିଲ କରି ରଖିଲେ, ଯାହା କ୍ଵଚିତ ଘଟିଥାଏ, କିନ୍ତୁ ଘଟିଲା ଏବଂ ମୁଁ ଦେଖୁଥିଲି ଯେ, Start-up ରେ ଯୁବକମାନଙ୍କ କେତେ ଉତ୍ସାହ ଭରି ରହିଛି । ଆଉ ଗୋଟିଏ କଥା କହିବି ଯେ, ସାଧାରଣ ଲୋକେ ଯେମିତି ଭାବୁଛନ୍ତି ଯେ, Start up ମାନେ IT ସମ୍ପର୍କିତ କଥା, ଖୁବ କଠିନ କାମ । କିନ୍ତୁ Start up ର ଏହି ଉତ୍ସବ ପରେ ଏହି ଭୁଲ ଧାରଣା ଦୂର ହୋଇଗଲା । IT ସମ୍ପର୍କିତ Start up ତ ଗୋଟିଏ କ୍ଷୁଦ୍ର ଅଂଶ ମାତ୍ର । ଜୀବନ ବିଶାଳ, ଆବଶ୍ୟକତାର ସୀମା ନାହିଁ । Start up ମଧ୍ୟ ଅଗଣିତ ସୁଯୋଗ ସୃଷ୍ଟି କରୁଛି ।  ମୁଁ କିଛି ଦିନ ପୂର୍ବେ ସିକିମ ଯାଇଥିଲି । ସିକିମ ଏବେ ଦେଶର Organic State ବା ଜୈବ ପ୍ରଦେଶ ହୋଇଯାଇଛି । ଦେଶର ସମସ୍ତ କୃଷିମନ୍ତ୍ରୀ ଏବଂ କୃଷି ସଚିବମାନଙ୍କୁ ମୁଁ ସେଠାକୁ ନିମନ୍ତ୍ରଣ କରିଥିଲି । ସେଠାକାର ଦୁଇଜଣ ଯୁବକମାନଙ୍କ ସହ ମିଶିବାର ସୁଯୋଗ ମୋତେ ମିଳିଲା । IIM ରୁ ପାଠ ପଢି ବାହାରିଛନ୍ତି – ଜଣେ ହେଲେ ଅନୁରାଗ ଅଗ୍ରୱାଲ ଓ ଅନ୍ୟ ଜଣକ ହେଲେ ସିଦ୍ଧି କରନାନୀ । ସେମାନେ Start up ଦିଗରେ ଅଗ୍ରସର ହେଲେ ଆଉ ମୋତେ ମିଳିଗଲେ ସିକିମରେ । ସେମାନେ North East ରେ କାର୍ଯ୍ୟ କରୁଛନ୍ତି । କୃଷିକ୍ଷେତ୍ରରେ କାର୍ଯ୍ୟ କରୁଛନ୍ତି । ହର୍ବାଲ ଓ ଜୈବ ଚାଷ କରି ଏହାର ବିଶ୍ଵସ୍ତରରେ Marketing ବା ବିପଣନ କରୁଛନ୍ତି, ଇଏ ହେଲା ସିନା କଥା !  ଗତଥର ମୁଁ Start up ସହିତ ଜଡିତ ଲୋକଙ୍କୁ କହିଥିଲି ଯେ, Narendra Modi App ମାଧ୍ୟମରେ ଆପଣ ନିଜ ଅନୁଭୂତି ବାଣ୍ଟନ୍ତୁ । ଅନେକେ ପଠାଇଲେ, କିନ୍ତୁ ଆହୁରି ଅଧିକ ଆସିଲେ ମୋତେ ଖୁସି ଲାଗିବ । କିନ୍ତୁ ଯେତିକି ଆସିଛି ସେଗୁଡିକ ମଧ୍ୟ ପ୍ରେରଣାଦାୟୀ । ବିଶ୍ୱାସ ଦ୍ଵିବେଦୀ ନାମକ ଜଣେ ଯୁବକ । ସେ Online Kitchen Start-up କରିଛନ୍ତି ଏବଂ ସେ ରୋଜଗାର ପାଇଁ ଆସିଥିବା ମଧ୍ୟବିତ୍ତ ଶ୍ରେଣୀର ଲୋକଙ୍କୁ Online Networking ମାଧ୍ୟମରେ ଖାଦ୍ୟ ପହଞ୍ଚାଇବାର କାର୍ଯ୍ୟ କରୁଛନ୍ତି । ଦିଗ୍ନେଶ ପାଠକ ବୋଲି ଜଣେ ଚାଷୀମାନଙ୍କ ପାଇଁ ଏବଂ ବିଶେଷକରି ପଶୁଖାଦ୍ୟ କ୍ଷେତ୍ରରେ କାର୍ଯ୍ୟ କରିବା ପାଇଁ ସ୍ଥିର କରିଛନ୍ତି । ଯଦି ଆମ ଦେଶର ପଶୁମାନଙ୍କୁ ଉତ୍ତମ ଆହାର ମିଳିବ ତାହେଲେ ଆମକୁ ଭଲ କ୍ଷୀର ମିଳିବ । ଭଲ କ୍ଷୀର ମିଳିଲେ ଆମ ଦେଶର ଯୁବକ ଶକ୍ତିଶାଳୀ ହେବ । ମନୋଜ ଗିଲଦା, ନିଖିଲ ଜୀ ଏମାନେ Agri-Storage ର Start up ଆରମ୍ଭ କରିଛନ୍ତି । ସେମାନେ Scientific Fruit Storage System ସହିତ କୃଷିଜାତ ଦ୍ରବ୍ୟ ପାଇଁ Bulk Storage System Develop କରୁଛନ୍ତି । ମାନେ ଅନେକଗୁଡିଏ ମତାମତ ଆସିଛି । ଆପଣ ଆହୁରି ପଠାନ୍ତୁ । ମୋତେ ଭଲ ଲାଗିବ । ତା’ହେଲେ ମୁଁ ପ୍ରତିଥର ମନର କଥାରେ Start up କଥା ମଧ୍ୟ କହିବି ଯେମିତିକି ସ୍ଵଚ୍ଛତା କଥା ପ୍ରତିଥର କହୁଛି । କାରଣ ଆପଣଙ୍କ ଉପଲବ୍ଧି ଆମ ପାଇଁ ପ୍ରେରଣାର ସ୍ରୋତ ।  ମୋର ପ୍ରିୟ ଦେଶବାସୀଗଣ । ସ୍ଵଚ୍ଛତା ଏବେ ସୌନ୍ଦର୍ଯ୍ୟ ସାଙ୍ଗରେ ବି ଜଡିତ ହେଲାଣି । ଅନେକ ବର୍ଷଧରି ଆମେ ଅପରିଷ୍କାରିତା ପ୍ରତି ବିରକ୍ତି ଭାବ ପ୍ରକାଶ କରିଆସିଛୁ କିନ୍ତୁ ଆବର୍ଜନା ହାଟିଲା ନାହିଁ । ଏବେ ଦେଶବାସୀ ଆବର୍ଜନା କଥା ଛାଡି ସ୍ଵଚ୍ଛତା କଥା ଆଲୋଚନା କରିବା ଆରମ୍ଭ କରିଛନ୍ତି ଏବଂ କେଉଁଠି ନା କେଉଁଠି କିଛି ନା କିଛି ସ୍ଵଚ୍ଛତା ସମ୍ପର୍କିତ କାମ ଚାଲିଛି । କିନ୍ତୁ ଏବେ ନାଗରିକମାନେ ଏ ଦିଗରେ କିଛି ଆଗେଇଗଲେଣି । ସେମାନେ ସ୍ଵଚ୍ଛତା ସହିତ ସୌନ୍ଦର୍ଯ୍ୟକୁ ଯୋଡିଛନ୍ତି । ଖୁବ ସୁନ୍ଦର କଥା । ଏକଥା ବିଶେଷ ଭାବେ ପରିଲକ୍ଷିତ ହେଉଛି ରେଳ ଷ୍ଟେସନମାନଙ୍କରେ । ମୁଁ ଦେଖୁଛି ଯେ, ଆଜିକାଲି ଦେଶର ଅନେକ ରେଳ ଷ୍ଟେସନମାନଙ୍କରେ ସେହି ସହରର ସ୍ଥାନୀୟ ନାଗରିକମାନେ, ସ୍ଥାନୀୟ କଳାକାରମାନେ, ସ୍ଥାନୀୟ ଛାତ୍ରଛାତ୍ରୀମାନେ ନିଜ ନିଜ ସହରର ରେଳ ଷ୍ଟେସନକୁ ସୁସଜ୍ଜିତ କରିବାରେ ଲାଗିପଡିଛନ୍ତି । ସ୍ଥାନୀୟ କଳାକୁ ଗୁରୁତ୍ଵ ଦେଇ ଭିତ୍ତିଚିତ୍ର ପ୍ରସ୍ତୁର କରିବା, ସାଇନବୋର୍ଡ ଭଲଭାବେ ତିଆରି କରିବା, କଳାତ୍ମକ ଭାବେ ତିଆରି କରିବା, ତା’ ମାଧ୍ୟମରେ ଜନସଚେତନତା ସୃଷ୍ଟି କରିବା, ଏଭଳି କେତେ କ’ଣ କାମ କରୁଛନ୍ତି । ମୋତେ କେହି ଜଣେ କହିଲେ ଯେ, ହଜାରିବାଗରେ ଆଦିବାସୀ ମହିଳାମାନେ ସ୍ଥାନୀୟ ସୋହରାଇ ଓ କୋହବର କଳାର ଡିଜାଇନରେ ସେଠାକାର ରେଳ ଷ୍ଟେସନକୁ ସଜାଇ ଦେଇଛନ୍ତି । ଥାନେ ଜିଲ୍ଲାର 300 ରୁ ଅଧିକ ସ୍ଵେଚ୍ଛାସେବୀମାନେ King Circle ଷ୍ଟେସନକୁ ସଜାଇ ଦେଇଛନ୍ତି । ମାତୁଙ୍ଗା, ବୋରୀୱଲି, ଖାର ସେପଟେ ରାଜସ୍ଥାନରୁ ମଧ୍ୟ ଅନେକଗୁଡିଏ ଖବର ଆସୁଛି । ସୱାଇ ମାଧେପୁର, କୋଟା......ଏମିତି ଲାଗୁଛି ଯେ, ଆମ ରେଳ ଷ୍ଟେସନଗୁଡିକ ଆମ ପରମ୍ପରାର ପରିଚୟ ପାଲଟିଯିବ । ଏବେ ଝରକାରୁ ଲୋକେ ଚାହା-ପକୁଡି ବାଲାଙ୍କୁ ଖୋଜିବା ପରିବର୍ତ୍ତେ ଟ୍ରେନରେ ବସି ପ୍ଲାଟଫର୍ମ କାନ୍ଥରେ ଦେଖିପାରିବେ ଯେ, କ’ଣ ରହିଛି ଏହି ସ୍ଥାନର ବିଶେଷତ୍ଵ । ଏକଥା ନା ରେଳ ଷ୍ଟେସନ ବାଲା କହିଥିଲେ ନା ନରେନ୍ଦ୍ର ମୋଦିଙ୍କ ପଦକ୍ଷେପ ଥିଲା, ଏହାଥିଲା ନାଗରିକମାନଙ୍କର । ଦେଖିଲେ, ନାଗରିକମାନେ ଲାଗିଲେ କେତେ ବଢିଆ କାମ କରନ୍ତି । ମୋ ନିକଟକୁ କିଛି ଫଟୋ ଆସିଛି ହେଲେ ମୋର ଇଚ୍ଛା ଯେ, ଆହୁରି ଅନେକ ଫଟୋ ମୋ ନିକଟକୁ ଆସୁ । ଆପଣ ଯଦି ରେଳ ଷ୍ଟେସନ କିମ୍ବା ଏଭଳି ଅନ୍ୟ କୌଣସି ସ୍ଥାନରେ ସ୍ଵଚ୍ଛତା ସହ ସୌନ୍ଦର୍ଯ୍ୟକରଣ ପାଇଁ କିଛି ଚେଷ୍ଟା କରିଛନ୍ତି ତେବେ ଏହାର ଫଟୋ ମୋତେ ପଠାଇପାରିବେ କି ? ନିଶ୍ଚୟ ପଠାନ୍ତୁ । ମୁଁ ତ ଦେଖିବି, ଲୋକେ ମଧ୍ୟ ଦେଖିବେ ଏବଂ ଅନ୍ୟମାନେ ମଧ୍ୟ ପ୍ରେରିତ ହେବେ । ଆଉ ଯାହା ରେଳ ଷ୍ଟେସନରେ ସମ୍ଭବ ତାହା ବସଷ୍ଟାଣ୍ଡରେ ମଧ୍ୟ କରାଯାଇପାରେ, ଡାକ୍ତରଖାନାରେ ବି କରାଯାଇପାରେ, ବିଦ୍ୟାଳୟମାନଙ୍କରେ ହୋଇପାରେ, ମନ୍ଦିର ପାଖରେ ହୋଇପାରେ, ଗୀର୍ଜା ଘର ପାଖରେ ହୋଇପାରେ, ମସଜିଦଗୁଡିକ ପାଖରେ ହୋଇପାରେ, ବଗିଚାରେ ହୋଇପାରେ, କେତେ ଜାଗାରେ ହୋଇପାରେ । ଯେଉଁମାନଙ୍କ ମନରେ ଏକଥା ଆସିଲା ଏବଂ ଯେଉଁମାନେ ଏହାକୁ ଆରମ୍ଭ କଲେ ଓ ଯେଉଁମାନେ ଏହାକୁ ଆଗେଇନେଲେ ସେମାନେ ସମସ୍ତେ ଅଭିନନ୍ଦନର ପାତ୍ର । କିନ୍ତୁ ହଁ, ଆପଣମାନେ ମୋତେ ଫଟୋ ନିଶ୍ଚୟ ପଠାନ୍ତୁ । ମୁଁ ବି ଦେଖିବାକୁ ଚାହେଁ ଆପଣ କ’ଣ କରିଛନ୍ତି ।  ମୋର ପ୍ରିୟ ଦେଶବାସୀଗଣ, ଆମ ପାଇଁ ଏହା ଗର୍ବର ବିଷୟ ଯେ, ଫେବୃଆରୀର ପ୍ରଥମ ସପ୍ତାହରେ 4 ତାରିଖରୁ 8 ତାରିଖ ଯାଏଁ ଭାରତ ବହୁତ ବଡ ଅତିଥି ସତ୍କାର କରିବାକୁ ଯାଉଛି । ସାରା ବିଶ୍ୱରୁ ଆମ ଦେଶକୁ ଅତିଥିମାନେ ଆସୁଛନ୍ତି । ଆଉ ଆମ ନୌବାହିନୀ ଏହି ଆତିଥ୍ୟ ପାଇଁ ପ୍ରାଣପଣେ ପ୍ରଚେଷ୍ଟା ଚଳାଇଛି । ବିଶ୍ଵର ଅନେକ ଦେଶର ଯୁଦ୍ଧଯାହାଜ, ନୌବାହିନୀର ଜାହାଜ, ଆନ୍ଧ୍ରପ୍ରଦେଶର ବିଶାଖାପାଟଣା ସମୁଦ୍ରକୂଳରେ ଏକତ୍ରିତ ହେଉଛନ୍ତି । International Fleet Review ଭାରତର ସମୁଦ୍ରକୂଳରେ ହେବାକୁ ଯାଉଛି । ବିଶ୍ଵର ସୈନ୍ୟଶକ୍ତି ମଧ୍ୟରେ ତାଳମେଳର ଏହା ଏକ ମିଳିତ ପ୍ରୟାସ । ଗୋଟିଏ Joint Exercise । ଗୋଟିଏ ବହୁତ ବଡ ଆୟୋଜନ । ଆଗାମୀ ଦିନରେ TV, Media ମାଧ୍ୟମରେ ଆପଣମାନେ ଏ ସମ୍ପର୍କରେ ସୂଚନା ତ ପାଇବେ । କାରଣ ଏହା ଗୋଟିଏ ବଡ କାର୍ଯ୍ୟକ୍ରମ ଏବଂ ସମସ୍ତେ ଏହାକୁ ଗୁରୁତ୍ଵ ଦିଅନ୍ତି । ଭାରତ ଭଳି ଦେଶ ପାଇଁ ଏହା ଖୁବ ଗୁରୁତ୍ୱପୂର୍ଣ୍ଣ । ଏହାଛଡା ଭାରତର ସାମୁଦ୍ରିକ ଇତିହାସ ସ୍ଵର୍ଣ୍ଣିମ ଅଟେ । ସଂସ୍କୃତରେ ସମୁଦ୍ରକୁ ଉଦଧି ବା ସାଗର କୁହାଯାଏ । ଏହାର ଅର୍ଥ ଅନନ୍ତ-ପ୍ର।ଚୁର୍ଯ୍ୟ । ସୀମା ଆମକୁ ଅଲଗା କରୁଥାଇପାରେ, ଭୂମି ଆମକୁ ଅଲଗା କରୁଥାଇପାରେ କିନ୍ତୁ ଜଳ ଆମକୁ ଯୋଡିଥାଏ, ସମୁଦ୍ର ଆମକୁ ଯୋଡେ । ଆମେ ନିଜକୁ ସମୁଦ୍ର ସହ ଯୋଡାଇପାରୁ, ଅନ୍ୟ କାହାକୁ ବି ଯୋଡିପାରୁ । ଆମ ପୂର୍ବପୁରୁଷମାନେ ଶହ ଶହ ବର୍ଷ ପୂର୍ବେ ବିଶ୍ଵ ଭ୍ରମଣ କରି ବିଶ୍ଵ-ବାଣିଜ୍ୟ କରି ଏହି ଶକ୍ତିର ପରିଚୟ ଦେଇଥିଲେ । ସେ ଛତ୍ରପତି ଶିବାଜୀ ହୋଇଥାନ୍ତୁ ବା ଚୋଳ ସାମ୍ରାଜ୍ୟ ହୋଇଥାଉ, ସାମୁଦ୍ରିକ ଶକ୍ତି ସମ୍ପର୍କରେ ସେମାନେ ନିଜର ଗୋଟିଏ ସ୍ଵତନ୍ତ୍ର ପରିଚୟ ସୃଷ୍ଟି କରିଥିଲେ । ଆଜି ମଧ୍ୟ ଆମର ଅନେକ ରାଜ୍ୟ ରହିଛି ଯେଉଁଠାରେ ସମୁଦ୍ର ସହ ସଂଶ୍ଲିଷ୍ଟ ଅନେକ ପରମ୍ପରା ଜୀବିତ ରହିଛି, ଉତ୍ସବ ରୂପେ ପାଳନ କରାଯାଉଛି । ବିଶ୍ଵ ଯେତେବେଳେ ଭାରତର ଅତିଥି ହେବାକୁ ଯାଉଛି ସେତେବେଳେ ନୌବାହିନୀର ଶକ୍ତିର ପରିଚୟ ମିଳିବାକୁ ଯାଉଛି । ଗୋଟିଏ ଭଲ ସୁଯୋଗ । ଏହି ବିଶ୍ଵସ୍ତରୀୟ କାର୍ଯ୍ୟକ୍ରମରେ ଉପସ୍ଥିତ ରହିବାର ସୌଭାଗ୍ୟ ମୋତେ ବି ମିଳିବ ।  ଏମିତିରେ ଭାରତର ପୂର୍ବାଞ୍ଚଳରେ ଥିବା ଗୌହାଟିରେ କ୍ରୀଡା ସମାରୋହ ଅନୁଷ୍ଠିତ ହେବାକୁ ଯାଉଛି – SAARC ଦେଶଗୁଡ଼ିକର କ୍ରୀଡା ସମାରୋହ । ସାର୍କ ଦେଶମାନଙ୍କରୁ ହଜାର ହଜାର କ୍ରୀଡାବିତ ଗୌହାଟି ଆସିବାରେ ଲାଗିଛନ୍ତି । ସାର୍କ ଦେଶମାନଙ୍କ ନୂତନ ପିଢୀଙ୍କ ପାଇଁ ଆସାମର ଗୌହାଟିରେ ଅନୁଷ୍ଠିତ ହେବାକୁ ଯାଉଥିବା ଏହି ଭବ୍ୟ ଉତ୍ସବ ସୃଷ୍ଟି କରିଛି ଖେଳ ପାଇଁ ଉତ୍ସାହ, ଖେଳରେ ନୂତନ ବାତାବରଣ ସାର୍କ ଦେଶମାନଙ୍କ ସହ ସମ୍ପର୍କ ଯୋଡିବାର ଇଏ ଏକ ସୁଯୋଗ ।  ମୋର ପ୍ରିୟ ଦେଶବାସୀଗଣ, ମୁଁ / ପୂର୍ବରୁ କହିଥିଲି ଯେ, ମନରେ ଯେଉଁସବୁ କଥା ଆସେ, ଇଚ୍ଛା ହୁଏ ସେ ସବୁ କଥାକୁ ଆପଣଙ୍କ ସହ ଖୋଲା ହୃଦୟରେ ବାଣ୍ଟିବା ପାଇଁ । ଆସୁଥିବା ଦିନମାନଙ୍କରେ ଦଶମ ଏବଂ ଦ୍ଵାଦଶ ଶ୍ରେଣୀ ଛାତ୍ରଛାତ୍ରୀମାନଙ୍କର ପରୀକ୍ଷା ହେବ । ଗତଥର “ମନର କଥା”ରେ ମୁଁ ପରୀକ୍ଷା ସମ୍ପର୍କରେ ଛାତ୍ରଛାତ୍ରୀମାନଙ୍କ ସହ କିଛି କଥା ହେଇଥିଲି । ଏଥର ମୋର ଇଚ୍ଛା ଯୋଉ ଛାତ୍ରଛାତ୍ରୀମାନେ ସଫଳତା ପାଇଛନ୍ତି ଏବଂ ଚାପମୁକ୍ତ ପରୀକ୍ଷାର ଦିନଗୁଡିକ କିଭଳି ବିତେଇଛନ୍ତି, ପରିବାରରେ ସେ ସମୟର ପରିବେଶ କେମିତି ଥିଲା, ଗୁରୁଜନ, ଶିକ୍ଷକ, ଶିକ୍ଷୟିତ୍ରୀଙ୍କ ଭୂମିକା କିଭଳି ଥିଲା, ନିଜେ କିଭଳି ଅଧ୍ୟବସାୟ କରିଛନ୍ତି, ଉପର ଶ୍ରେଣୀର ସିନିୟରମାନେ କି ପରାମର୍ଶ ଦେଇଛନ୍ତି ଆଉ କ’ଣ କରିଛନ୍ତି – ଏସବୁର ଅନୁଭବକୁ ଏଥର ଆପଣ ମୋତେ “ନରେନ୍ଦ୍ର ମୋଦି ଆପ”କୁ ପଠାଇଦିଅନ୍ତୁ । ଆଉ ମୁଁ ଗଣମାଧ୍ୟମଗୁଡିକୁ ପ୍ରାର୍ଥନା କରିବି, ଏ ଅନୁଭବ ଭିତରୁ ଯେଉଁଗୁଡିକରେ ଖୁବ ଭଲ କଥା ଥିବ, ତାକୁ ଆଗାମୀ ଫେବୃୟାରି ଏବଂ ମାର୍ଚ୍ଚ ମାସରେ ନିଜ ନିଜ ଗଣମାଧ୍ୟମରେ ପ୍ରସାରଣ କରନ୍ତୁ, ଫଳରେ ସାରା ଦେଶର ଛାତ୍ରଛାତ୍ରୀ ସେସବୁକୁ ପଢିପାରିବେ, ଟି.ଭି ରେ ଦେବେ ଏବଂ ସେମାନଙ୍କୁ ଚିନ୍ତାମୁକ୍ତ ପରୀକ୍ଷା, ଚାପମୁକ୍ତ ପରୀକ୍ଷା କିଭଳି ହେଉଛି, ହସି-ଖେଳି କେମିତି ପରୀକ୍ଷା ଦେଇହେବ – ସେ ସମ୍ପର୍କରେ ଧାରଣା ମିଳିଯିବ । ଆଉ ମୋର ବିଶ୍ଵାସ ଯେ ଗଣମାଧ୍ୟମର ବନ୍ଧୁମାନେ ଏ କ୍ଷେତ୍ରରେ ନିଶ୍ଚୟ ସହଯୋଗ କରିବେ । ହଁ, ସେମାନେ ସହଯୋଗ ସେତିକିବେଳେ କରିବେ, ଯେତେବେଳେ ଆପଣ ମୁଁ ଚାହୁଁଥିବା କଥାଗୁଡ଼ିକୁ ମୋ ‘ଆପ’ରେ ପଠାଇବେ । କ’ଣ ପଠେଇବେ ନା? ନିଶ୍ଚୟ ପଠାନ୍ତୁ ।  ବହୁତ ବହୁତ ଧନ୍ୟବାଦ, ବନ୍ଧୁଗଣ, ପୁଣି ଥରେ ଆଗାମୀ “ମନର କଥା” ପାଇଁ ଆସନ୍ତା ମାସରେ ନିଶ୍ଚୟ ଭେଟିବା । ବହୁତ ଧନ୍ୟବାଦ ।                                
                            
                        
                    
