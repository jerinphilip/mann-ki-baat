
                        
                            
                                    ଆକାଶବାଣୀରେ ପ୍ରଧାନମନ୍ତ୍ରୀଙ୍କ “ମନ କି ବାତ” କାର୍ଯ୍ୟକ୍ରମ, ୨୭ ନଭେମ୍ବର ୨୦୧୬  
                                
                            
                                
                                    ମୋର ପ୍ରିୟ ଦେଶବାସୀଗଣ, ନମସ୍କାର ।  ଗତ ମାସରେ ଆମେ ସମସ୍ତେ ଦିପାବଳୀର ମଜା ନେଉଥିଲେ । ପ୍ରତିବର୍ଷ ପରି ଏଥର ମଧ୍ୟ ଦିପାବଳୀ ଅବସରରେ ମୁଁ ପୁଣି ଥରେ ଯବାନମାନଙ୍କ ସାଥୀରେ ଦିପାବଳୀ ପାଳନ କରିବା ପାଇଁ ଚୀନ ନିକଟବର୍ତ୍ତୀ ସୀମାକୁ ଯାଇଥିଲି । ଆଇଟିବିପି ଯବାନ, ସେନାର ଯବାନ - ଏ ସମସ୍ତଙ୍କ ସହିତ ହିମାଳୟର ଉଚ୍ଚ ଶିଖରମାନଙ୍କରେ ଦିପାବଳୀ ପାଳନ କଲି । ମୁଁ ପ୍ରତ୍ୟେକ ଥର ଯାଏ କିନ୍ତୁ ଏଥରର ଦିପାବଳୀ ର ଅନୁଭୂତି କିଛି ଭିନ୍ନ ଥିଲା । ଦେଶର ୧୨୫ କୋଟି ଦେଶବାସୀ ଯେଉଁଭଳି ନିଆରା ଢ଼ଙ୍ଗରେ ଏହି ଦିପାବଳୀକୁ ସେନାର ଯବାନମାନଙ୍କ ଉଦ୍ଦେଶ୍ୟରେ ସମର୍ପିତ କଲେ, ସୁରକ୍ଷା ବଳକୁ ସମର୍ପିତ କଲେ, ତାହାର ପ୍ରଭାବ ସେଠାରେ ପ୍ରତ୍ୟେକ ଯବାନର ମୁଖମଣ୍ଡଳରେ ପ୍ରକାଶିତ ହେଉଥିଲା । ସେମାନେ ଭାବନାରେ ପରିପୂର୍ଣ୍ଣ ଦେଖାଯାଉଥିଲେ । କେବଳ ସେତିକି ନୁହେଁ, ଦେଶବାସୀ ଯେଉଁ ଶୁଭେଚ୍ଛା ବାର୍ତ୍ତାମାନ ପଠାଇଥିଲେ, ନିଜ ଆନନ୍ଦରେ ଦେଶର ପ୍ରତିରକ୍ଷା ଶକ୍ତିକୁ ସାମିଲ କଲେ । ଗୋଟିଏ ଅଦ୍ଭୁତ ପ୍ରତିକ୍ରିୟା ଥିଲା । ଲୋକେ କେବଳ ବାର୍ତ୍ତା ପଠାଇଲେ, ତାହା ନୁହେଁ, ମନ ଦେଇ ଯୋଡି ହୋଇଗଲେ । କେହି କବିତା ଲେଖିଲେ, କିଏ ଚିତ୍ର ଆଙ୍କିଲେ, କେହି କାର୍ଟୁନ ଆଙ୍କିଲେ, କେହି ଭିଡିଓ ପ୍ରସ୍ତୁତ କଲେ, ସତେ ଯେମିତି ପ୍ରତ୍ୟେକ ଘର ସୈନିକମାନଙ୍କ ଗଡ ପାଲଟି ଯାଇଥିଲା । ଆଉ ମୁଁ ଯେତେବେଳେ ଏହି ଚିଠି ସବୁ ଦେଖିଥିଲି ସେତେବେଳେ ମୋତେ ମଧ୍ୟ ଖୁବ ଆଶ୍ଚର୍ଯ୍ୟ ଲାଗୁଥିଲେ । କେତେ ଯେ କାଳ୍ପନିକତା ଭରି ରହିଛି, କେତେ ଭାବନା ଭରି ରହିଛି । ଏଥିରୁ ହିଁ ମାଇଗଭ(MyGov) ପୋର୍ଟାଲ ଚିନ୍ତା କଲେ ଯେ କିଛି ବଛା ବଛା ଜିନିଷ ସେଥିରୁ ବାହାର କରି ଗୋଟିଏ କଫି ଟେବୁଲବୁକ ପ୍ରସ୍ତୁତ କରାଯାଉ । ଆଉ ସେଥିପାଇଁ କାମ ଚାଲିଛି । ଆପଣମାନଙ୍କ ଯୋଗଦାନ ଦେଶର ସେନାର ଯବାନମାନଙ୍କ ପ୍ରତି ଆପଣମାନଙ୍କ ଭାବନା, ଆପଣ ସମସ୍ତଙ୍କ କଳ୍ପନା ଏହି ଗ୍ରନ୍ଥରେ ସ୍ଥାନ ପାଇବ ।  ସେନାର ଜଣେ ଯବାନ ମୋତେ ଲେଖିଲେ - ପ୍ରଧାନମନ୍ତ୍ରୀ ମହୋଦୟ, ଆମର ସୈନିକମାନଙ୍କର ହୋଲି, ଦିପାବଳୀ, ପ୍ରତ୍ୟେକ ପର୍ବ ସୀମା ଉପରେ ହିଁ ହୋଇଥାଏ । ସବୁବେଳେ ଦେଶର ସୁରକ୍ଷା ଦାୟିତ୍ୱରେ ବୁଡି ରହିଥାଉ । ହେଲେ, ପର୍ବପର୍ବାଣୀ ସମୟରେ ଘର କଥା ମନେ ପଡିଥାଏ । କିନ୍ତୁ ସତ କହିବି, ଏଥର ସେଭଳି ଲାଗିଲାନି । ଏଭଳି ମୋଟେ ଲାଗିଲାନି ଯେ, ପର୍ବ ସମୟରେ ମୁଁ ଘରେ ନାହିଁ । ଏମିତି ଅନୁଭବ ହେଲା ଯେମିତିକି ଆମେମାନେ ମଧ୍ୟ ଶହେ ପଚିଶ କୋଟି ଭାରତବାସୀଙ୍କ ସହିତ ଦିପାବଳୀ ପାଳନ କରୁଛୁ ।  ମୋର ପ୍ରିୟ ଦେଶବାସୀଗଣ, ଯେଭଳି ଅନୁଭୂତି ଏଥର ଦିପାବଳୀ ରେ ଏଭଳି ପରିସ୍ଥିତିରେ ଆମ ଦେଶର ପ୍ରତିରକ୍ଷା ବାହିନୀରେ ହୋଇଛି, ଯବାନମାନଙ୍କ ମନରେ ଜାଗ୍ରତ ହୋଇଛି, ତାହା କଣ କିଛି ନିର୍ଦ୍ଦିଷ୍ଟ ଅବସର ମଧ୍ୟରେ ସୀମିତ ରହିବା ଆବଶ୍ୟକ? ମୋର ଆପଣଙ୍କୁ ନିବେଦନ ଯେ ଗୋଟିଏ ସମାଜ ଭାବରେ, ଗୋଟିଏ ରାଷ୍ଟ୍ର ରୂପରେ ଏହାକୁ ନିଜର ସ୍ୱଭାବରେ ପରିଣତ କରିବ, ନିଜ ଅଭ୍ୟାସରେ ପରିଣତ କରିବା । ଯେ କୌଣସି ଉତ୍ସବ ହେଉ, ପର୍ବ ହେଉ, ଆନନ୍ଦର ଅବସର ହେଉ, ଆମେ ଆମ ଦେଶର ଯବାନମାନଙ୍କୁ କୌଣସି ନା କୌଣସି ରୂପରେ ନିଶ୍ଚୟ ମନେ ପକାଇବା । ଯେତେବେଳେ ସମଗ୍ର ରାଷ୍ଟ୍ର ସେନାବାହିନୀ ସହ ଠିଆ ହୁଏ, ସେତେବେଳେ ସୈନ୍ୟବାହିନୀର ଶକ୍ତି ୧୨୫ କୋଟି ଗୁଣ ବଢ଼ିଯାଏ ।  କିଛି ଦିନ ଆଗରୁ ଜାମ୍ମୁ-କାଶ୍ମୀରର ସବୁ ଗାଁରେ ମୁଖିଆମାନେ ମୋତେ ସାକ୍ଷାତ କରିବାକୁ ଆସିଥିଲେ । ଏମାନେ ଜମ୍ମୁ-କାଶ୍ମୀର ପଂଚାୟତର ଲୋକ । କାଶ୍ମୀର ଘାଟିର ବିଭିନ୍ନ ଗାଁରୁ ଆସିଥିଲେ । ପ୍ରାୟ ୪୦-୫୦ ମୁଖିଆମାନେ ଥିଲେ । ବହୁତ ସମୟ ଧରି ସେମାନଙ୍କ ସହିତ କଥାବାର୍ତ୍ତା ହେବାର ସୁଯୋଗ ମୋତେ ମିଳିଲା । ସେମାନେ ନିଜ ଗାଁର ବିକାଶର କିଛି କଥା ନେଇ ଆସିଥିଲେ, କିଛି ଦାବି ନେଇ ଆସିଥିଲେ । କିନ୍ତୁ ଯେତେବେଳେ କଥାବାର୍ତ୍ତା ହେଲା ସେତେବେଳେ ଘାଟିର ପରିସ୍ଥିତି, ଆଇନ ବ୍ୟବସ୍ଥା, ପିଲାମାନଙ୍କ ଭବିଷ୍ୟତ, ଏସବୁ ପ୍ରସଙ୍ଗ ଉଠିବା ସ୍ୱାଭାବିକ ଥିଲା । ଏହି ମୁଖିଆମାନେ ଏତେ ସ୍ନେହରେ, ଏତେ ଖୋଲା ହୃଦୟରେ କଥା ହେଲେ, ପ୍ରତ୍ୟେକ କଥା ମୋ ମନକୁ ଛୁଇଁଗଲା । କଥା କଥାରେ, କାଶ୍ମୀରରେ ସ୍କୁଲମାନଙ୍କରେ ନିଆଁ ଲଗାଇ ଦିଆଯାଉଥିଲା । ସେ ବିଷୟରେ ମଧ୍ୟ ଆଲୋଚନା ହେଲା । ମୁଁ ଲକ୍ଷ୍ୟ କଲି ଯେ ଏସବୁ ଘଟଣାରେ ଯେତେ ଦୁଃଖ ଆମେ ଦେଶବାସୀମାନେ ଅନୁଭବ କରୁଛୁ ଏହି ମୁଖିଆମାନେ ମଧ୍ୟ ସେତିକି ଦୁଃଖ ଅନୁଭବ କରିଥିଲେ । ସେମାନେ ମଧ୍ୟ ସ୍ୱୀକାର କରୁଥିଲେ ଯେ ସ୍କୁଲ ନୁହେଁ ବରଂ ପିଲାମାନଙ୍କ ଭବିଷ୍ୟତରେ ନିଆଁ ଲଗାଇଦିଆଯାଇଛି । ମୁଁ ସେମାନଙ୍କ ଅନୁରୋଧ କରିଥିଲି ଯେ ଆପଣମାନେ ଯାଇ ଏହି ପିଲାମାନଙ୍କର ଭବିଷ୍ୟତ ଉପରେ ନିଜର ଧ୍ୟାନ କେନ୍ଦ୍ରୀତ କରନ୍ତୁ । ଆଜି ମୋତେ ଖୁସି ଲାଗୁଛି ଯେ କାଶ୍ମୀର ଘାଟିରୁ ଆସିଥିବା ଏହି ସମସ୍ତ ମୁଖିଆମାନେ ମୋତେ ଦେଇଥିବା ପ୍ରତିଶ୍ରୁତିକୁ ଉତ୍ତମ ଭାବେ ରକ୍ଷା କଲେ । ଗାଁକୁ ଯାଇ ସବୁ ଲୋକମାନଙ୍କୁ ସଚେତନ କଲେ । ଏହି କିଛି ଦିନ ଆଗରୁ ଯେତେବେଳେ ବୋର୍ଡ ପରୀକ୍ଷା ହୋଇଥିଲା । ସେଥିରେ କାଶ୍ମୀରର ପୁଅଝିଅମାନେ ପ୍ରାୟ ୯୫%, ପଂଚାନବେ ପ୍ରତିଶତ କାଶ୍ମୀର ଛାତ୍ରଛାତ୍ରୀ ବୋର୍ଡ ପରୀକ୍ଷାରେ ଅବତୀର୍ଣ୍ଣ ହୋଇଥିଲେ । ଏତେ ବଡ ସଂଖ୍ୟାରେ ବୋର୍ଡ ପରୀକ୍ଷାରେ ଛାତ୍ରଛାତ୍ରୀମାନଙ୍କ ସାମିଲ ହେବା ଏହି ଦିଗକୁ ସଂକେତ କରୁଛି ଯେ ଜାମ୍ମୁକାଶ୍ମୀରର ଆମ ପିଲାମାନେ ଉଜ୍ଜଳ ଭବିଷ୍ୟତ ପାଇଁ, ଶିକ୍ଷା ମାଧ୍ୟମରେ ବିକାଶର ନୂତନ ଶିଖରରେ ପହଂଚିବା ପାଇଁ ସଂକଳ୍ପବଦ୍ଧ । ସେମାନଙ୍କ ଏହି ଉତ୍ସାହ ପାଇଁ ମୁଁ ଛାତ୍ରମାନଙ୍କୁ ଅଭିନନ୍ଦନ ଜଣାଇବା ସଂଗେସଂଗେ ସେମାନଙ୍କର ପିତା-ମାତା, ସେମାନଙ୍କ ବନ୍ଧୁ-ବାନ୍ଧବ, ସେମାନଙ୍କ ଶିକ୍ଷକ ଏବଂ ସମସ୍ତ ଗାଁର ମୁଖିଆମାନଙ୍କୁ ଅନ୍ତରରୁ ଅନେକ ଅନେକ ଅଭିନନ୍ଦନ ଜଣାଉଛି ।  ପ୍ରିୟ ଭାଇ ଓ ଭଉଣୀମାନେ, ଏଥର ‘ମନ କି ବାତ’ ପାଇଁ ମୁଁ ଯେଉଁ ଲୋକମାନଙ୍କ ମତାମତ ଲୋଡିଛି, ସେଥିରେ ମୁଁ କହିପାରେ ଯେ ସମସ୍ତଙ୍କ ମତାମତ ଏକତରଫା । ସମସ୍ତେ କହିଥିଲେ ଯେ ୫୦୦ ଏବଂ ୧୦୦୦ ଟଙ୍କିଆ ନୋଟ ସମ୍ପର୍କରେ ବିସ୍ତୃତ ଭାବରେ ଆଲୋଚନା କରନ୍ତୁ । ଅବଶ୍ୟ, ନଭେମ୍ବର ୮ ତାରିଖ, ରାତି ୮ଟାରେ ମୁଁ ଦେଶବାସୀଙ୍କୁ ସମ୍ବୋଧନ କରି ଦେଶକୁ ସୁଧାରିବା ପାଇଁ ଗୋଟିଏ ମହାଭିଯାନ ଆରମ୍ଭ କରିବା କଥା ମୁଁ କହିଥିଲି । ଯେତେବେଳେ ମୁଁ ଏହି ନିଷ୍ପତ୍ତି ଗ୍ରହଣ କରିଥିଲି - ଆପଣଙ୍କ ଆଗରେ ରଖିଥିଲି । ସେତେବେଳେ ମଧ୍ୟ ମୁଁ ସମସ୍ତଙ୍କ ଆଗରେ କହିଥିଲି ଯେ ଏହା ସାଧାରଣ ନିଷ୍ପତି ନୁହେଁ, ଖୁବ କଷ୍ଟ ସାଧ୍ୟ । କିନ୍ତୁ ନିଷ୍ପତି ଯେତିକି ଗୁରୁତ୍ୱପୂର୍ଣ୍ଣ, ତାକୁ କାର୍ଯ୍ୟକାରୀ କରିବା ମଧ୍ୟ ସେତିକି ଗୁରୁତ୍ୱପୂର୍ଣ୍ଣ । ମୁଁ ଏ କଥା ମଧ୍ୟ ଅନୁମାନ କରିଥିଲି ଯେ ଆମ ସାଧାରଣ ଜୀବନ ଯାତ୍ରାରେ ଆମକୁ ଅନେକ ନୂଆ ନୂଆ ଅସୁବିଧାର ସମ୍ମୁଖୀନ ହେବାକୁ ପଡିବ । ସେତେବେଳେ ମଧ୍ୟ ମୁଁ କହିଥିଲି ଯେ ନିଷ୍ପତ୍ତି ଏତେ ବଡ ଯେ ଏହାର ପ୍ରଭାବରୁ ମୁକ୍ତ ହେବାକୁ ୫୦ ଦିନ ତ ଲାଗିଯିବ । ତା ପରେ ଯାଇ ଆମେ ସାମାନ୍ୟ ସ୍ଥିତି ଆଡକୁ ପାଦ ବଢ଼ାଇ ପାରିବା । ୭୦ ବର୍ଷ ଧରି ଯେଉଁ ବ୍ୟାଧିକୁ ଆମେ ସହି ଆସିଛୁ, ସେଥିରୁ ମୁକ୍ତିର ଅଭିଯାନ ସହଜ ହୋଇନପାରେ । ଆପଣମାନଙ୍କ ଅସୁବିଧାକୁ ମୁଁ ଭଲ ଭାବରେ ବୁଝି ପାରୁଛି । କିନ୍ତୁ ଯେତେବେଳେ ମୁଁ ଆପଣମାନଙ୍କ ସମର୍ଥନ ଦେଖୁଛି, ଆପଣମାନଙ୍କ ସହଯୋଗ ଦେଖୁଛି, ଆପଣମାନଙ୍କୁ ଭ୍ରମିତ କରିବା ପାଇଁ ଅନେକ ପ୍ରକାର ଚେଷ୍ଟା ଚାଲିଛି । ଏସବୁ ସତ୍ତ୍ୱେ ବେଳେବେଳେ ମନକୁ ବିଚଳିତ କରୁଥିବା ଘଟଣା ଦୃଷ୍ଟିକୁ ଆସୁଛି । ଆପଣ ସତ୍ୟତାର ଏହି ମାର୍ଗକୁ ଭଲ ଭାବେ ବୁଝି ପାରିଛନ୍ତି । ଦେଶ ହିତରେ ଏହି କଥାକୁ ଆପଣମାନେ ଉତ୍ତମ ଭାବେ ସ୍ୱୀକାର କରିଛନ୍ତି ।  ପାଂଚଶହ ଏବଂ ହଜାର ଟଙ୍କିଆ ନୋଟ, ଏତେ ବିରାଟ ଦେଶ । ଏତେ ମୁଦ୍ରାର ପ୍ରାଚୁର୍ଯ୍ୟ, କୋଟି କୋଟି ସଂଖ୍ୟାରେ ନୋଟ ଆଉ ପୁଣି ଏହି ନିଷ୍ପତ୍ତି । ସମଗ୍ର ବିଶ୍ୱ ଅତି ସୂକ୍ଷ୍ମ ଦୃଷ୍ଟିରେ ଦେଖିଛି । ପ୍ରତ୍ୟେକ ଅର୍ଥନୀତିଜ୍ଞ ଏହାର ବିଶ୍ଳେଷଣ କରୁଛନ୍ତି । ଏହାର ମୂଲ୍ୟାଙ୍କନ କରୁଛି । ସମଗ୍ର ବିଶ୍ୱ ଦେଖୁଛି ଯେ ଭାରତର ୧୨୫ କୋଟି ଦେଶବାସୀ ଏହି କଠିନ ପରିସ୍ଥିତିକୁ ସହି ସଫଳ ହୋଇପାରିବେ କି? ବିଶ୍ୱବାସୀଙ୍କ ମନରେ ସନ୍ଦେହ ଥାଇପାରେ । ଭାରତର ଶହେ ପଚିଶ କୋଟି ଦେଶବାସୀଙ୍କ ଉପରେ କେବଳ ଶ୍ରଦ୍ଧା ହିଁ ଶ୍ରଦ୍ଧା ରହିଛି । ବିଶ୍ୱାସ ହିଁ ବିଶ୍ୱାସ ରହିଛି ଯେ ଶହେ ପଚିଶ କୋଟି ଦେଶବାସୀ ଏହି ସଂକଳ୍ପକୁ ନିଶ୍ଚୟ ସମ୍ପୂର୍ଣ୍ଣ କରିବେ ଏବଂ ଆମ ଦେଶ, ସୁନା ଅଗ୍ନିରେ ତାତି ଆହୁରି ଝଲସିବା ପରି ବାହାରି ଆସିବ । ଏହାର କାରଣ ହେଉଛି ଏ ଦେଶର ନାଗରିକ, ଏହାର କାରଣ ହେଉଛନ୍ତି ଆପଣ । ଏହି ସଫଳତାର ମାର୍ଗ ଆପଣଙ୍କ ଯୋଗୁଁ ହିଁ ସମ୍ଭବ ହୋଇଛି ।  ସାରା ଦେଶରେ କେନ୍ଦ୍ର ସରକାର, ରାଜ୍ୟ ସରକାର, ସ୍ଥାନୀୟ ସ୍ୱାୟତ୍ତଶାସନ ସଂସ୍ଥାମାନ, ଏକ ଲକ୍ଷ ତିରିଶ ହଜାର ବ୍ୟାଙ୍କ ଶାଖା, ଲକ୍ଷ ଲକ୍ଷ ବ୍ୟାଙ୍କ କର୍ମଚାରୀ, ଦେଢ଼ ଲକ୍ଷରୁ ଅଧିକ ପୋଷ୍ଟ ଅଫିସ, ଏକ ଲକ୍ଷରୁ ଅଧିକ ବ୍ୟାଙ୍କ ମିତ୍ର ଦିନରାତି ଏହି କାମରେ ଲାଗିଛନ୍ତି, ସମର୍ପିତ ଭାବରେ ଲାଗିପଡିଛନ୍ତି । ବିଭିନ୍ନ ପ୍ରକାର ଉତ୍ତେଜନା ମଧରେ ଏ ସମସ୍ତ ଲୋକ ଖୁବ ଶାନ୍ତି ଏବଂ ସ୍ଥିର ଚିତ୍ତରେ ଏହାକୁ ଦେଶ ସେବାର ଯଜ୍ଞସ୍ୱରୂପ ମନେକରି ଏକ ମହାନ ପରିବର୍ତ୍ତନର ପ୍ରଚେଷ୍ଟା ମନେ କରି କାର୍ଯ୍ୟରତ ରହିଛନ୍ତି । ସକାଳୁ ଆରମ୍ଭ କରୁଛନ୍ତି । ରାତିରେ କେତେବେଳେ ସରିବ ତାହା ଜଣାନାହିଁ । ତଥାପି ସମସ୍ତେ କରୁଛନ୍ତି । ଏହି କାରଣରୁ ହିଁ ଭାରତ ଏଥିରେ ସଫଳତା ଲାଭ କରିବ । ତାହା ସ୍ପଷ୍ଟ ଭାବରେ ଦୃଶ୍ୟମାନ ହେଉଛି । ମୁଁ ଦେଖୁଛି, ଏତେ ଅସୁବିଧା ମଧ୍ୟରେ ବ୍ୟାଙ୍କର ପୋଷ୍ଟଅଫିସର ସବୁ ଲୋକ କାମ କରୁଛନ୍ତି । ଯେତେବେଳେ ମାନବିକତାର ପ୍ରସଙ୍ଗ କଥା ଉଠେ, ସେମାନେ ଦୁଇପାଦ ଆଗରେ ଥିବା ଦେଖିବାକୁ ମିଳେ । କେହି ଜଣେ ମୋତେ ଖବର ଦେଲେ ଯେ ଖଣ୍ଡୱାରେ ଜଣେ ବୟସ୍କ ବ୍ୟକ୍ତିଙ୍କର ଏକ ଦୁର୍ଘଟଣା ଘଟିଲା । ହଠାତ ଟଙ୍କା ଦରକାର ହେଲା । ସେଠାକାର ସ୍ଥାନୀୟ ବ୍ୟାଙ୍କ କର୍ମଚାରୀଙ୍କ ଦୃଷ୍ଟିକୁ ଏ କଥା ଆସିଲା । ଏବଂ ଏ କଥା ଜାଣି ମୋତେ ଖୁସି ଲାଗିଲା ଯେ ସେ ନିଜେ ସେହି ବୟସ୍କ ବ୍ୟକ୍ତିଙ୍କ ଘରକୁ ଯାଇ ତାଙ୍କ ପାଖକୁ ଟଙ୍କା ପହଂଚାଇଲେ । ଯାହା ପଳରେ ଚିକିତ୍ସାରେ ତାଙ୍କୁ ସାହାଯ୍ୟ ମିଳିପାରିବ । ଏଭଳି ଅସଂଖ୍ୟ ଘଟଣା ପ୍ରତିଦିନ ଟେଲିଭିଜନରେ, ଗଣମାଧ୍ୟମରେ, ଖବରକାଗଜରେ କଥାବାର୍ତ୍ତାରେ ଦୃଷ୍ଟିକୁ ଆସୁଛି । ଏହି ମହାଯଜ୍ଞରେ ପରିଶ୍ରମ କରୁଥିବା ଏ ସମସ୍ତ ସାଥୀମାନଙ୍କୁ ମୁଁ ଆନ୍ତରିକ ଧନ୍ୟବାଦ ଜଣାଉଛି । ପରୀକ୍ଷାକୁ ସଫଳ ଭାବେ ଅତିକ୍ରମ କରିପାରିବା ହିଁ ଶକ୍ତିର ପରିଚୟ । ମୋର ଭଲ ଭାବରେ ମନେ ଅଛି, ଯେତେବେଳେ ପ୍ରଧାନମନ୍ତ୍ରୀଙ୍କ ଦ୍ୱାରା ଜନଧନ ଯୋଜନାର ଅଭିଯାନ ଚାଲିଥିଲା ଏବଂ ବ୍ୟାଙ୍କ କର୍ମଚାରୀମାନେ ଏହାକୁ ନିଜ କାନ୍ଧରେ ବହନ କରିଥିଲେ ଏବଂ ଯେଉଁ କାର୍ଯ୍ୟ ୭୦ ବର୍ଷ ଧରି ହୋଇପାରିନଥିଲା ତାକୁ ସେମାନେ କରି ଦେଖାଇଥିଲେ । ସେମାନଙ୍କ କ୍ଷମତାର ପରିଚୟ ମିଳିଥିଲା । ଆଜି ପୁଣି ଥରେ ସେମାନେ ଏହି ଆହ୍ୱାନକୁ ସ୍ୱୀକାର କରିଛନ୍ତି ଏବଂ ମୋର ବିଶ୍ୱାସ ଯେ ଶହେ ପଚିଶ କୋଟି ଦେଶବାସୀଙ୍କ ସଂକଳ୍ପ, ସମସ୍ତ ସମବେତ ପ୍ରଚେଷ୍ଟା ଏହି ରାଷ୍ଟ୍ରକୁ ଏକ ନୂଆ ଶକ୍ତି ରୂପରେ ପ୍ରତିଷ୍ଠିତ କରିବ । କିନ୍ତୁ ଦୁର୍ଗୁଣ ଏତେ ବ୍ୟାପୀ ରହିଛି ଯେ ଏବେ ମଧ୍ୟ କିଛି ଲୋକଙ୍କର ମନ୍ଦ ଅଭ୍ୟାସ ଛାଡୁ ନାହିଁ । ଏବେ ମଧ୍ୟ କିଛି ଲୋକଙ୍କୁ ଲାଗୁଛି ଯେ ଏହି ଦୁର୍ନୀତିର ଧନ, ଏ କଳା ଟଙ୍କା, ଏ ହିସାବ ବହିର୍ଭୁତ ଟଙ୍କା, ଇଏ ବେନାମୀ ଟଙ୍କା – କିଛି ନା କିଛି ବାଟ ଖୋଜି ପୁଣି ଥରେ ବ୍ୟବସ୍ଥା ମଧ୍ୟରେ ନେଇ ଆସିବେ । ସେମାନେ ନିଜ ଧନକୁ ରକ୍ଷା କରିବା ଉଦ୍ଦେଶ୍ୟରେ ବେଆଇନ ବାଟ ଖୋଜୁଛନ୍ତି । ଦୁଃଖର ବିଷୟ ଏହା ଯେ ଏଥିରେ ମଧ୍ୟ ସେମାନେ ଗରିବମାନଙ୍କୁ ବ୍ୟବହାର କରିବାର ବାଟ ପସନ୍ଦ କରିଛନ୍ତି । ଗରିବମାନଙ୍କୁ ଭ୍ରମିତ କରି, ପ୍ରଲୋଭନ କଥାକହି ସେମାନଙ୍କ ଖାତାରେ ଟଙ୍କା ଜମା କରି, କିମ୍ବା ସେମାନଙ୍କ ଦ୍ୱାରା କୌଣସି କାମ କରାଇ, ଧନକୁ ରକ୍ଷାକରିବା ପାଇଁ କିଛି ଲୋକ ଚେଷ୍ଟା କରୁଛନ୍ତି । ସେଭଳି ଲୋକଙ୍କୁ ମୁଁ ଆଜି କହିବାକୁ ଚାହୁଛି ଯେ, ସୁଧୁରିବା, ନ ସୁଧୁରିବା ଆପଣଙ୍କ ଇଚ୍ଛା, ଆଇନକୁ ମାନିବା ନମାନିବା ଆପଣଙ୍କ ଇଚ୍ଛା । ହେଲେ ଆଇନ ତା ବାଟ ଦେଖିବ । କିନ୍ତୁ ଦୟାକରି ଆପଣମାନେ ଗରିବ ଲୋକ ଜୀବନ ସହ ଖେଳନ୍ତୁ ନାହିଁ । ଆପଣ ଏଭଳି କିଛି କରନ୍ତୁନି ଯାହା ଫଳରେ ଗରିବ ଲୋକଟିର ନାଁ ରେକର୍ଡକୁ ଚାଲିଆସିବ ଏବଂ ପରବର୍ତ୍ତୀ ସମୟରେ ଯାଂଚ ବେଳେ ମୋର ପ୍ରିୟ ଗରିବଟି ଆପଣଙ୍କ ପାପକାର୍ଯ୍ୟ ଯୋଗୁ ଅସୁବିଧାରେ ପଡିଯିବ । ବେନାମୀ ସମ୍ପତ୍ତି ପାଇଁ ଖୁବ କଡା ଆଇନ ପ୍ରସ୍ତୁତ ହୋଇଛି । ଏଥିରେ ଯାହା ବ୍ୟବସ୍ଥା ରହିଛି, ସେଥିରେ ଖୁବ ଅସୁବିଧା ହେବ । ଦେଶବାସୀଙ୍କୁ କୌଣସି ଅସୁବିଧା ହେଉ, ସରକାର ତାହା ଚାହେଁ ନା ।  ମଧ୍ୟପ୍ରଦେଶରୁ ଶ୍ରୀମାନ ଆଶୀଷ ଏହି ୫୦୦ ଓ ୧୦୦୦ ଟଙ୍କା ଅସିଦ୍ଧ ମାଧ୍ୟମରେ ଦୁର୍ନୀତି ଏବଂ କଳା ଟଙ୍କା ବିରୁଦ୍ଧରେ ଯେଉଁ ଯୁଦ୍ଧ ଘୋଷଣା କରାଯାଇଛି ତାହାକୁ ପ୍ରଶଂସା କରି ମୋତେ ଟେଲିଫୋନରେ କହିଛନ୍ତି – “ଆଜ୍ଞା ନମସ୍କାର, ମୋ ନାଁ ଆଶୀଷ ପାରେ । ମୁଁ ମଧ୍ୟପ୍ରଦେଶର ହରଦା ଜିଲ୍ଲାର ତିରାଲୀ ତହସିଲର ତିରାଲୀ ଗାଁର ଜଣେ ସାଧାରଣ ନାଗରିକ । ଆପଣଙ୍କ ଦ୍ୱାରା ପାଂଚଶହ ଏବଂ ହଜାର ଟଙ୍କିଆ ନୋଟ ବନ୍ଦ କରାଯାଇଛି ତାହା ଖୁବ ପ୍ରଶଂସନୀୟ । ମୁଁ ଚାହୁଁଛି ଯେ, ମନ କି ବାତରେ ଅନେକ ଉଦାହରଣ ସମ୍ପର୍କରେ ଲୋକମାନଙ୍କୁ ଜଣାନ୍ତୁ ଯେ ଲୋକମାନେ ଅସୁବିଧା ସହିବା ସତ୍ତ୍ୱେ ଦେଶର ଉନ୍ନତି ପାଇଁ ନିଆଯାଇଥିବା ଏହି କୋଠର ପଦକ୍ଷେପକୁ ସ୍ୱାଗତ କରିଛନ୍ତି । ଯାହା ଫଳରେ ଲୋକମାନଙ୍କର ଏକ ପ୍ରକାର ଉତ୍ସାହବୃଦ୍ଧି ହେବ ରାଷ୍ଟ୍ର ନିର୍ମାଣ ପାଇଁ ନଗଦମୁକ୍ତ(Cashless) ପ୍ରଣାଳୀ ବହୁତ ଆବଶ୍ୟକ । ମୁଁ ଦେଶ ସହିତ ରହିଛି ଏବଂ ଆପଣ ହଜାର ଓ ପାଂଚଶହର ନୋଟ ବନ୍ଦ କରିଥିବାରୁ ମୁଁ ବହୁତ ଖୁସି ।”  “ମୋଦୀ ଜୀ ନମସ୍କାର । ମୁଁ କର୍ଣ୍ଣାଟକର କୋପ୍ପାଲ ଜିଲ୍ଲାର ଏହି ଗାଁରୁ ୟେଲପ୍ପା ୱେଲାଙ୍କର କହୁଛି । ଆପଣଙ୍କୁ ଆନ୍ତରିକ ଧନ୍ୟବାଦ ଦୋବକୁ ଚାହୁଁଛି, କାରଣ ଆପଣ କହିଥିଲେ ଭଲ ଦିନ ଆସିବ, କିନ୍ତୁ କେହି ଭାବି ନଥିଲେ ଯେ ଆପଣ ଏତେ ବଡ ପଦକ୍ଷେପ ଗ୍ରହଣ କରିବେ । ପାଂଚଶହ ଏବଂ ହଜାର ଟଙ୍କିଆ ନୋଟ ଏସବୁ ଦେଖି କଳାଧନ ଜମାକାରୀ ଏବଂ ଦୁର୍ନୀତିଗ୍ରସ୍ତମାନଙ୍କୁ ଉଚିତ ଶିକ୍ଷା ଦେଇଛନ୍ତି । ପ୍ରତ୍ୟେକ ଭାରତୀୟ ନାଗରିକଙ୍କ ପାଇଁ ଏହାଠାରୁ ବଳି ଭଲ ଦିନ କେବେ ହେଲେ ଆସିବ ନାହିଁ । ଏଥିପାଇଁ ମୁଁ ଆପଣଙ୍କୁ ଆନ୍ତରିକ ଧନ୍ୟବାଦ ଦେବାକୁ ଚାହୁଁଛି ।”  କିଛି କଥା ଗଣମାଧ୍ୟମ ଜରିଆରେ, ଲୋକଙ୍କ ମାଧ୍ୟମରେ, ସରକାରୀ ସୂତ୍ର ମାଧ୍ୟମରେ ଜାଣିବାକୁ ମିଳୁଛି । ତେଣୁ କାମ କରିବାର ଉତ୍ସାହ ମଧ୍ୟ ଖୁବ ବଢ଼ିଯାଉଛି । ଏତେ ଖୁସି ଲାଗୁଛି, ଏତେ ଗର୍ବ ଅନୁଭବ ହେଉଛି ଯେ ମୋ ଦେଶର ସାଧାରଣ ଲୋକର କ୍ଷମତା କେତେ ଅଧିକ । ମହାରାଷ୍ଟ୍ରର ଆକୋଲାରେ ୬ ନମ୍ବର ଜାତୀୟ ରାଜପଥରେ ଗୋଟିଏ ରେସ୍ତୁରାଁ ରହିଛି । ସେ ଗୋଟିଏ ବହୁତ ବଡ ବୋର୍ଡ ଲଗାଇଛନ୍ତି ଯେ, ଯଦି ଆପଣଙ୍କ ପକେଟରେ ପୁରୁଣା ନୋଟ ଅଛି ଏବଂ ଆପଣ ଖାଇବାକୁ ଚାହୁଁଛନ୍ତି, ତେବେ ଆପଣ ଟଙ୍କା କଥା ଚିନ୍ତା କରନ୍ତୁ ନି । ଏଠାରୁ ଭୋକିଲା ଯାଆନ୍ତୁନି । ନିଶ୍ଚୟ ଖାଇକରି ଯାଆନ୍ତୁ ଏବଂ ପୁଣି କେତେବେଳେ ଏହି ବାଟରେ ଯିବାର ସୁଯୋଗ ମିଳେ, ସେତେବେଳେ ନିଶ୍ଚୟ ଟଙ୍କା ଦେଇ ଯିବେ । ଲୋକ ସେଠିକି ଯାଉଛନ୍ତି, ଖାଉଛନ୍ତି ଏବଂ ୨-୪-୬ ଦିନ ପରେ ଯେତେବେଳେ ପୁଣି ସେହି ବାଟଦେଇ ଯାଉଛନ୍ତି ସେତେବେଳେ ଟଙ୍କା ମଧ୍ୟ ଦେଇଯାଉଛନ୍ତି । ଏହା ହିଁ ମୋ ଦେଶର ଶକ୍ତି, ଯେଉଁଥିରେ ସେବା ମନୋବୃତ୍ତି, ତ୍ୟାଗ ମନୋବୃତ୍ତିଏବଂ ସତ୍ୟତା ମଧ୍ୟ ରହିଛି ।  ନିର୍ବାଚନ ବେଳେ ମୁଁ “ଚା’ରେ ଚର୍ଚ୍ଚା” କରୁଥିଲି ଏବଂ ଏକଥା ସାରା ଦୁନିଆରେ ବ୍ୟାପି ଯାଇଥିଲା । ବିଶ୍ୱର ଅନେକ ଦେଶର ଲୋକ ଚାରେ ଚର୍ଚ୍ଚା ଶଦ୍ଦ ଉଚ୍ଚାରଣ କରିବା ମଧ୍ୟ ଶିଖିଯାଇଥିଲେ । କିନ୍ତୁ ମୁଁ ଜାଣି ନଥିଲି ଯେ ଚା’ରେ ଚର୍ଚ୍ଚା ମାଧ୍ୟମରେ ବିବାହ ମଧ୍ୟ ହୋଇଥାଏ । ମୁଁ ଜାଣିଲି ଯେ ୧୭ ନଭେମ୍ବର ଦିନ ସୁରାଟରେ ଗୋଟିଏ ଏଭଳି ବିବାହ ଉତ୍ସବ ହେଲା ଯେଉଁଠି ଅତିଥିଙ୍କୁ ଚା’ ଦ୍ୱାରା ଚର୍ଚ୍ଚା ହେଲା । ଗୁଜରାଟର ସୁରାଟର ଗୋଟିଏ ଝିଅ ତାର ବିବାହ ଉତ୍ସବକୁ ଆସିଥିବା ସମସ୍ତ ଅତିଥିମାନଙ୍କୁ କେବଳ ଚା’ରେ ଅପ୍ୟାୟିତ କଲା । କୌଣସି ଉତ୍ସବ, ଭୋଜିଭାତ, କିଛି ନାହିଁ, କାରଣ ନୋଟ ବନ୍ଦ ହୋଇଥିବା ଯୋଗୁଁ କିଛି ଆର୍ଥିକ ଅସୁବିଧା ହୋଇଥିଲା । ବରଯାତ୍ରୀମାନେ ମଧ୍ୟ ଏହାକୁ ସମ୍ମାନ ରୂପେ ଗ୍ରହଣ କଲେ । ସୁରାଟର ଭରତ ମାରୁ ଏବଂ ଦକସା ପରମାର – ସେମାନେ ନିଜ ବିବାହ ମାଧ୍ୟମରେ ଦୁର୍ନୀତି ବିରୁଦ୍ଧରେ, କଳାଧନ ବିରୁଦ୍ଧରେ, ଇଏ ଯେଉଁ ସଂଗ୍ରାମ ଚାଲିଛି, ସେଥିରେ ଯୋଗଦାନ କରିଛନ୍ତି । ଏହା ପ୍ରେରଣାଦାୟୀ ଅଟେ । ନବ ବିବାହିତ ଭରତ ଏବଂ ଦକସାଙ୍କୁ ମୁଁ ଆଶୀର୍ବାଦ କରୁଛି ଏବଂ ବିବାହ ଅବସରକୁ ଏହି ମହାନ ଯଜ୍ଞରେ ପରିବର୍ତିତ କରି ଏକ ନୂତନ ଅବସରରେ ପରିବର୍ତ୍ତିତ କରି ଦେଇଥିବାରୁ ଅନେକ ଅନେକ ଅଭିନନ୍ଦନ ଜଣାଉଛି । ଯେତେବେଳେ ଏଭଳି ସଂକଟ ଆସେ, ଲୋକେ ଭଲ ଭଲ ରାସ୍ତା ବାହାର କରି ନିଅନ୍ତି ।  ମୁଁ ଥରେ ଟିଭି ସମ୍ବାଦରେ ଦେଖିଲି । ରାତିରେ ବିଳମ୍ବରେ ପହଂଚିଥିଲି । ତେଣୁ ଟିଭି ଦେଖୁଥିଲି । ଆସାମରେ ଧେକିୟାଜୁଲି ନାମକ ଛୋଟ ଗାଁଟିଏ ଅଛି । ଚା’ ବଗିଚାର ଶ୍ରମିକମାନେ ଏହି ଗାଁରେ ରହନ୍ତି । ଏହି ଚା’ ବଗିଚାର ଶ୍ରମିକମାନଙ୍କୁ ସାପ୍ତାହିକ ହିସାବରେ ଟଙ୍କା ମିଳେ । ତାଙ୍କୁ ୨୦୦୦ ଟଙ୍କିଆ ନୋଟ ମିଳିଲା । ଜାଣିଛନ୍ତି ସେ କଣ କଲେ? ଆଖ ପାଖରେ ଚାରି ଜଣ ମହିଳା ଏକାଠି ମିଶିଲେ ଏବଂ ଚାରି ଜଣ ଯାକ ଏକାଠି ବଜାରକୁ ଯାଇ କିଣାକିଣି କଲେ ଆଉ ୨୦୦୦ ଟଙ୍କିଆ ନୋଟ ଦେଲେ । ତାଙ୍କୁ ଛୋଟ ନୋଟର ଆବଶ୍ୟକତା ହିଁ ପଡିଲାନି । କାରଣ ସେମାନେ ଏକାଠି ମିଶି କିଣାକିଣି କରିଥିଲେ ଏବଂ କଥା ହୋଇଥିଲେ ଯେ ଆର ସପ୍ତାହରେ ମିଳିଲେ ବସି ଏହାର ହିସାବ କରିନେବା । ଲୋକେ ଆପ ଆପେ ଉପାୟ ବାହାର କରୁଛନ୍ତି । ଏହି ପରିବର୍ତ୍ତନକୁ ଦେଖନ୍ତୁ ।  ସରକାରଙ୍କ ପାଖକୁ ଗୋଟିଏ ମେସେଜ ଆସିଲା । ଆସାମର ଚା’ ବଗିଚାର ଶ୍ରମିକ/ଲୋକ କହୁଛନ୍ତି ଯେ ଏଠାରେ ଏଟିଏମ ଲଗାନ୍ତୁ । ଦେଖନ୍ତୁ ଗ୍ରାମ୍ୟ ଜୀବନଶୈଳୀରେ ମଧ୍ୟ କେମିତି ପରିବର୍ତ୍ତନ ଆସିଲାଣି । କିଛି ଲୋକଙ୍କୁ ଏହି ଅଭିଯାନରେ ସୁଫଳ ସଙ୍ଗେ ସଙ୍ଗେ ମିଳିଯାଇଛି । ଦେଶ ତ ଭବିଷ୍ୟତରେ ଲାଭାନ୍ୱିତ ହେବ କିନ୍ତୁ କିଛି ଲୋକେ ତ ତତକ୍ଷଣାତ ଲାଭ ପାଇଯାଇଛନ୍ତି । ଟିକିଏ ହିସାବ ମଗା ହେଲା, କଣ କରାଯାଇଛି, ଏହା ଦ୍ୱାରା ମୋତେ କିଛି ଛୋଟ ଛୋଟ ସହର ସମ୍ପର୍କରେ କିଛି ସୂଚନା ମିଳିଲା । ପ୍ରାୟ ୪୦-୫୦ ଟି ସହରରୁ ଯାହା ସୂଚନା ମୋତେ ମିଳିଲା ଯେ, ଏହି ନୋଟ ବନ୍ଦ ହେବା ଯୋଗୁ ଯେତେ ପୁରୁଣା ବକେୟା ଥିଲା, ଲୋକ ଟିକସ ପଇସା ଦେଉନଥିଲେ, ଜଳ କର, ବିଜୁଳି ବିଲ, ମୋଟେ ଦେଉନଥିଲେ । ଆପଣମାନେ ଭଲ ଭାବରେ ଜାଣିଛନ୍ତି । ଗରିବ ଲୋକଟିର ଦୁଇ ଦିନ ଆଗରୁ ପୁରା ପଇସା ଦେବାର ଅଭ୍ୟାସ ଥାଏ, କିନ୍ତୁ ଇଏ ଯେଉଁ ବଡବଡିଆମାନେ ଅଛନ୍ତି, ଯେଉଁମାନଙ୍କର ଉପର ଯାଏ ହାତଥାଏ, ଯିଏ ଜାଣନ୍ତି ଯେ ତାଙ୍କୁ ପଚାରିବାକୁ କେହି ନାହାନ୍ତି । ସେମାନେ ହିଁ ଟଙ୍କା ଦେଇ ନଥାନ୍ତି । ତେଣୁ ବହୁ ମାତ୍ରାରେ ବକେୟା ପଡିରହିଥାଏ । ପ୍ରତ୍ୟେକ ପୌରପାଳିକାକୁ ବହୁ କଷ୍ଟରେ ମୋଟ ଟିକସର ପ୍ରାୟ ଶତକଡା ୫୦ ଭାଗ ଆସେ । କିନ୍ତୁ ଏଥର ୮ ତାରିଖର ଏହି ନିଷ୍ପତ୍ତି ଯୋଗୁ ସମସ୍ତେ ନିଜର ପୁରୁଣା ନୋଟ ଜମା କରିବା ପାଇଁ ଦୌଡିଲେ । ୪୭ ସହରୀ ସଂସ୍ଥାରେ ଗତବର୍ଷ ଏହି ସମୟରେ ପ୍ରାୟ ସାଢ଼େ ତିନି ହଜାର କୋଟି ଟଙ୍କା ଟିକସ ଆକାରରେ ଆଦାୟ ହୋଇଥିଲା । ଆପଣ ଜାଣି ଆଶ୍ଚର୍ଯ୍ୟାନ୍ୱିତ ଏବଂ ଆନନ୍ଦିତ ମଧ୍ୟ ହେବେ ଯେ ଏହି ଗୋଟିଏ ସପ୍ତାହ ମଧ୍ୟରେ ସେମାନଙ୍କର ୧୩ ହଜାର କୋଟି ଟଙ୍କା ଜମା ହୋଇଥିଲା । କାହିଁ ତିନି ସାଢ଼େ ତିନିହଜାର ଆଉ କାହିଁ ୧୩ ହଜାର କୋଟି ଟଙ୍କା । ତାହା ପୁଣି କୁଆଡେ ନଯାଇ । ଏବେ ସେହି ପୌରପାଳିକା ଗୁଡିକରେ ୪ ଗୁଣ ଟଙ୍କା ଆସିଯାଇଛି । ତେଣୁ ଗରିବ ବସ୍ତିରେ ଏବେ ନାଳ ବ୍ୟବସ୍ଥା ହେବ । ପାଣି ବ୍ୟବସ୍ଥା ହେବ, ଅଙ୍ଗନବାଡି ବ୍ୟବସ୍ଥା ହେବ । ଏଭଳି ଅନେକ ଉଦାହରଣ ରହିଛି ଯେଉଁଠି ଏହାର ସିଧାସଳଖ ଲାଭ ମିଳିବ ।  ଭାଇ ଓ ଭଉଣୀମାନେ, ଆମର ଗାଁ, ଆମର ଚାଷୀ ଏମାନେ ଆମ ଦେଶର ଅର୍ଥବ୍ୟବସ୍ଥାର ମଜବୁତ ଅକ୍ଷ । ଏକ ପକ୍ଷରେ ଅର୍ଥବ୍ୟବସ୍ଥାରେ ଏହି ନୂଆ ପରିଦର୍ଶନ କାରଣରୁ ଅସୁବିଧାଜନକ ପରିସ୍ଥିତିରେ ମଧ୍ୟ ପ୍ରତ୍ୟେକ ନାଗରିକମାନେ ନିଜକୁ ଆଡଜଷ୍ଟ କରୁଛି, ବ୍ୟବସ୍ଥିତ କରୁଛି । ହେଲେ, ଆଜି ମୁଁ ମୋ ଦେଶର ଚାଷୀମାନଙ୍କୁ ବିଶେଷ ଭାବେ ଅଭିନନ୍ଦନ ଜଣାଇବାକୁ ଚାହୁଁଛି । ମୁଁ ଏବେ ଫସଲ ରୁଆ(showing)ର ପରିସଂଖ୍ୟାନ ଦେଖୁଥିଲି । ମୋତେ ଖୁସି ଲାଗିଲା – ଗହମ ହେଉ, ଡାଲିଜାତୀୟ ଫସଲ ହେଉ କିମ୍ବା ତୈଳବୀଜ ଜାତୀୟ ଫସଲ ହେଉ, ମୋ ପାଖରେ ନଭେମ୍ବର ୨୦ ସୁଦ୍ଧା ସରିଥିବା କାର୍ଯ୍ୟର ହିସାବ ରହିଛି । ଗତ ବର୍ଷ ତୁଳନାରେ ଯଥେଷ୍ଟ ଅଧିକ ମାତ୍ରାରେ ଏହା ବୃଦ୍ଧି ପାଇଛି । ଅସୁବିଧା ଥିବା ସତ୍ତ୍ୱେ, ଚାଷୀ ଏହାର ଉପାୟ ବାହାର କରିଛି । ସରକାର ମଧ୍ୟ ଅନେକ ଗୁରୁତ୍ୱପୂର୍ଣ୍ଣ ନିଷ୍ପତ୍ତି ଗ୍ରହଣ କରିଛନ୍ତି । ଯେଉଁଥିରେ ଚାଷୀ ଏବଂ ଗାଁକୁ ଅଗ୍ରାଧିକାର ଦିଆଯାଇଛି । ଏସବୁ ପରେ ମଧ୍ୟ ଆହୁରି ଅନେକ ଅସୁବିଧା ରହିଛି । କିନ୍ତୁ ମୋର ବିଶ୍ୱାସ ଯେ ଯେଉଁ ଚାଷୀ ଆମର ସବୁ ଅସୁବିଧା, ପ୍ରାକୃତିକ ବିପତ୍ତି ଆଦି ସହି ସବୁବେଳେ ଦୃଢ଼ ହୋଇ ଠିଆ ହୋଇଥାଏ, ଏବେ ମଧ୍ୟ ସେ ଦୃଢ଼ ଭାବରେ ଠିଆ ହୋଇ ରହିଛି ।  ଆମ ଦେଶର ଛୋଟ ବ୍ୟବସାୟୀ । ସେମାନେ ରୋଜଗାର ଉପଲବ୍ଧ କରାଇବା ସଙ୍ଗେ ସଙ୍ଗେ ଆର୍ଥିକ ଗତିବିଧିକୁ ମଧ୍ୟ ବୃଦ୍ଧି କରିଥାନ୍ତି । ଗତ ବଜେଟରେ ଆମେ ଗୋଟିଏ ଗୁରୁତ୍ୱପୂର୍ଣ୍ଣ ନିଷ୍ପତ୍ତି ଗ୍ରହଣ କରିଥିଲୁ ଯେ ବଡ ବଡ ମଲ ପରି ଗାଁରେ ଛୋଟ ଚୋଟ ବ୍ୟବସାୟ ମଧ୍ୟ ଏବେ ଚବିଶ ଘଂଟା ଧରି ନିଜର ବ୍ୟବସାୟ କରିପାରିବେ । କୌଣସି ଆଇନ ତାଙ୍କୁ ଅଟକାଇବ ନାହିଁ । କାରଣ ମୋର ମତ ଯେ ବଡ ବଡ ମଲକୁ ବ୍ୟବସାୟ ପାଇଁ ୨୪ ଘଂଟା ମିଳୁଛି, ତେବେ ଗାଁର ଗରିବ ଦୋକାନୀକୁ କାହିଁକି ନ ମିଳିବ? ମୁଦ୍ରା ଯୋଜନାରେ ସେମାନଙ୍କୁ ଋଣ ଦେବା ପାଇଁ ଅନେକ ପଦକ୍ଷେପ ଗ୍ରହଣ କରାଯାଇଛି । ଲକ୍ଷ ଲକ୍ଷ, କୋଟି କୋଟି ଟଙ୍କା ମୁଦ୍ରା ଯୋଜନାରେ ଏହି ଛୋଟ ଛୋଟ ଲୋକଙ୍କୁ ଦିଆଗଲା, କାରଣ ଏଭଳି ଛୋଟ ବ୍ୟବସାୟ କୋଟି କୋଟି ଲୋକ କରୁଛନ୍ତି ଏବଂ କୋଟି କୋଟି ଟଙ୍କାର ବ୍ୟବସାୟକୁ ଗତିଶୀଳ କରୁଛନ୍ତି । କିନ୍ତୁ ଏହି ନିଷ୍ପତ୍ତି ଯୋଗୁ ସେମାନଙ୍କୁ ମଧ୍ୟ ଅସୁବିଧା ହେବା ସ୍ୱାଭାବିକ ।  କିନ୍ତୁ ମୁଁ ଦେଖିଲି ଯେ, ଏବେ ତ ଆମର ଏହି ଛୋଟ ଛୋଟ ବ୍ୟସମାୟୀମାନେ ମଧ୍ୟ ଟେକ୍ନୋଲଜି ମାଧ୍ୟମରେ, ମୋବାଇଲ ଆପ ମାଧ୍ୟମରେ, ମୋବାଇଲ ବ୍ୟାଙ୍କ ମାଧ୍ୟମରେ, କ୍ରେଡିଟ କାର୍ଡ ମାଧ୍ୟମରେ, ନିଜ ନିଜ ଢ଼ଙ୍ଗରେ ଗ୍ରାହକମାନଙ୍କ ସେବା କରୁଛନ୍ତି । ବିଶ୍ୱାସ ଉପରେ ମଧ୍ୟ କରୁଛନ୍ତି । ମୁଁ ମୋର ଏହି ଛୋଟ ଛୋଟ ବ୍ୟବସାୟୀ ଭାଇଭଉଣୀମାନଙ୍କୁ କହିବାକୁ ଚାହୁଁଛି ଯେ, ସୁଯୋଗ ଆସିଛି, ଆପଣମାନେ ମଧ୍ୟ ଡିଜିଟାଲ ଦୁନିଆରେ ପ୍ରବେଶ କରିଯାଆନ୍ତୁ । ଆପଣମାନେ ମଧ୍ୟ ନିଜ ମୋବାଇଲ ଫୋନରେ, ବ୍ୟାଙ୍କର ଆପ ଡାଉନଲୋଡ କରିନିଅନ୍ତୁ । ଆପଣମାନେ ମଧ୍ୟ କ୍ରେଡିଟ କାର୍ଡ ପାଇଁ ପିଓଏସ ମେସିନ ରଖନ୍ତୁ । ବିନା ନୋଟରେ କିଭଳି ବ୍ୟବସାୟ ହୋଇପାରିବ ତାହା ଆପଣମାନେ ମଧ୍ୟ ଶିଖିଯାଆନ୍ତୁ । ଆପଣ ଦେଖନ୍ତୁ ବଡ ବଡ ମଲ, ରିଚାର୍ଜ ସାହାଯ୍ୟରେ ନିଜ ବ୍ୟବସାୟକୁ କିଭଳି ବୃଦ୍ଧି କରୁଛନ୍ତି, ଜଣେ ଛୋଟ ବ୍ୟବସାୟୀ ମଧ୍ୟ ଏହି ସାମାନ୍ୟ, ସରଳ ୟୁଜର ଫ୍ରେଣ୍ଡଲି ଟେକ୍ନୋଲଜି ସାହାଯ୍ୟରେ ନିଜର ବ୍ୟବସାୟକୁ ବୃଦ୍ଧି କରିପାରିବେ । କମିବାର ତ ପ୍ରଶ୍ନ ହିଁ ଉଠୁନି, ବଢ଼ାଇବା ପାଇଁ ଏହା ସୁଯୋଗ । ଏକ ନଗଦମୁକ୍ତ ସମାଜ ଗଢ଼ିବାରେ ଆପଣମାନେ ବଡ ଯୋଗଦାନ କରିପାରିବେ । ଏଥିପାଇଁ ମୁଁ ଆପଣମାନଙ୍କୁ ନିମନ୍ତ୍ରଣ କରୁଛି । ଆପଣ ନିଜର ବ୍ୟବସାୟ ବୃଦ୍ଧି ନିମନ୍ତେ ମୋବାଇଲ ଫୋନରେ ସମ୍ପୂର୍ଣ୍ଣ ବ୍ୟାଙ୍କିଙ୍ଗ ବ୍ୟବସ୍ଥା ସୃଷ୍ଟି କରିପାରିବେ । ଆଜିକାଲି ନୋଟ ପରିବର୍ତ୍ତେ ଅନେକ ଉପାୟ ରହିଛି । ଯାହାଦ୍ୱାରା ଆମେ ବ୍ୟବସାୟ ଚଳାଇପାରିବା । ଟେକ୍ନୋଲଜି ବାଟ ଅଛି, ଯାହା ତ୍ୱରିତ ଏବଂ ସୁରକ୍ଷିତ । ମୁଁ ଚାହୁଁଛି ଯେ ଆପଣମାନେ କେବଳ ଏହି ଅଭିଯାନକୁ ସଫଳ କରିବାରେ ମୋତେ ସାହାଯ୍ୟ କରନ୍ତୁ । କେବଳ ସେତିକି ନୁହେଁ, ଆପଣମାନେ ଏହି ପରିବର୍ତ୍ତନର ନେତୃତ୍ୱ ଗ୍ରହଣ କରନ୍ତୁ । ମୋର ବିଶ୍ୱାସ ଯେ ଆପଣ ପରିବର୍ତ୍ତନର ନେତୃତ୍ୱ ଗ୍ରହଣ କରିପାରିବେ । ଆପଣ ସାରା ଗାଁର କାରବାର ଟେକ୍ନୋଲଜିକୁ ଆଧାର କରି କରିପାରିବେ ବୋଲି ମୋର ବିଶ୍ୱାସ । ମୁଁ ଶ୍ରମିକ ଭାଇ ଭଉଣୀମାନଙ୍କୁ ମଧ୍ୟ କହିବାକୁ ଚାହୁଁଛି ଯେ ଆପଣମାନେ ବହୁମାତ୍ରାରେ ଶୋଷିତ ହୋଇଛନ୍ତି । କାଗଜରେ ଗୋଟିଏ ଦରମା ଲେଖାଯାଉଛି କିନ୍ତୁ ହାତକୁ ଆସୁଛି ଅନ୍ୟ କିଛି । ଯଦି ବା କେତେବେଳେ ପୁରା ଦରମା ମିଳୁଛି ତ ବାହାରେ କିଏ ଠିଆ ହୋଇରହୁଛି, ତାକୁ କଟ ଦେବାକୁ ପଡୁଛି ଏବଂ ଶ୍ରମିକ ଜଣକ ବାଧ୍ୟ ହୋଇ ଏହି ଶୋଷଣକୁ ଜୀବନର ଅଂଶ ଭାବରେ ଗ୍ରହଣ କରି ନେଉଛି । ଏହି ନୂଆ ବ୍ୟବସ୍ଥାରେ ଆମେ ଚାହୁଁଛୁ ଯେ ଆପଣଙ୍କର ବ୍ୟାଙ୍କରେ ଖାତାଟିଏ ରହୁ, ଆପଣଙ୍କ ଦରମା ଟଙ୍କା ଏହି ବ୍ୟାଙ୍କ ଖାତାରେ ଜମା ହେଉ, ଯାହା ଫଳରେ ମିନିମମ ୱେଜେସ ନିୟମର ପାଳନ ମଧ୍ୟ ହେବ । ଆପଣଙ୍କୁ ପୁରା ଟଙ୍କା ମିଳୁ । କେହି କଟ ନକରୁ । ଆପଣଙ୍କ ଶୋଷଣ ନ ହେଉ । ଆଉ ଥରେ ଆପଣଙ୍କ ବ୍ୟାଙ୍କ ଖାତାକୁ ଟଙ୍କା ଆସିଗଲେ, ଆପଣ ମଧ୍ୟ ଛୋଟିଆ ମୋବାଇଲ ଫୋନ ସାହାଯ୍ୟରେ କୌଣସି ବଡ ସ୍ମାର୍ଟ ଫୋନର ଆବଶ୍ୟକତା ନାହିଁ । ଆଜିକାଲିତ ଆପଣଙ୍କ ମୋବାଇଲ ଫୋନ ମଧ୍ୟ ଇ-ପର୍ସର କାମ କରୁଛି ଆପଣ ସେହି ମୋବାଇଲ ଫୋନ ଦ୍ୱାରା ଆଖପାଖର ଛୋଟଛୋଟ ଦୋକାନରୁ ନିଜର ଦରକାର ମୁତାବକ ଜିନିଷ କିଣିପାରିବେ । ତାରି ମାଧ୍ୟମରେ ଟଙ୍କା ମଧ୍ୟ ଦେଇପାରିବେ । ସେଥିପାଇଁ ମୁଁ ଶ୍ରମିକ ଭାଇ ଭଉଣୀମାନଙ୍କୁ ଏହି ଯୋଜନାର ସହଭାଗୀ ହେବାପାଇଁ ବିଶେଷ ଭାବେ ଅନୁରୋଧ କରୁଛି । କାରଣ ଏତେ ବଡ ନିଷ୍ପତି ମୁଁ ଦେଶର ଗରିବମାନଙ୍କ ପାଇଁ, ଦେଶର ଚାଷୀ ପାଇଁ, ଶ୍ରମିକପାଇଁ, ବଂଚିତମାନଙ୍କ ପାଇଁ, ପୀଡିତ ମାନଙ୍କ ପାଇଁ ଗ୍ରହଣ କରିଛି । ଏହାର ଲାଭ ସେମାନଙ୍କୁ ମିଳିବା ଉଚିତ ।  ଆଜି ମୁଁ ବିଶେଷ ଭାବରେ ଯୁବବନ୍ଧୁମାନଙ୍କ ସହ କଥା ହେବାକୁ ଚାହୁଁଛି । ଆମେ ସାରା ଦୁନିଆରେ ଗର୍ବର ସହିତ କହୁଛୁ ଯେ ଭାରତ ଏଭଳି ଦେଶ ଯାହାର ଜନସଂଖ୍ୟାର ୬୫ ପ୍ରତିଶତ ଲୋକଙ୍କ ବୟସ ୩୫ ବର୍ଷରୁ କମ । ଆପଣ ମୋ ଦେଶର ଯୁବକଯୁବତୀ । ମୁଁ ଜାଣିଛି, ମୋ ନିଷ୍ପତ୍ତି ଆପଣଙ୍କୁ ଭଲ ଲାଗିଛି । ମୁଁ ଏହା ମଧ୍ୟ ଜାଣିଛି ଯେ ଆପଣ ଏହି ନିଷ୍ପତ୍ତିକୁ ସମର୍ଥନ କରନ୍ତି । ମୁଁ ଏ କଥା ମଧ୍ୟ ଜାଣିଛି ଯେ ଆପଣ ଏହି କଥାକୁ ସକାରାତ୍ମକ ରୂପରେ ଆଗକୁ ବଢ଼ାଇବା ପାଇଁ ଆପଣଙ୍କ ଯୋଗଦାନ ମଧ୍ୟ ଅନେକ । ହେଲେ ବନ୍ଧୁଗଣ, ଆପଣମାନେ ମୋର ପ୍ରକୃତ ସିପାହୀ । ଆପଣମାନେ ମୋର ପ୍ରକୃତ ମିତ୍ର । ଭାରତ ମାତାର ସେବା କରିବାର ଗୋଟିଏ ଅଦ୍ଭୁତ ସୁଯୋଗ ସୃଷ୍ଟି ହୋଇଛି । ଦେଶକୁ ଆର୍ଥିକ ଶିଖରକୁ ନେଇଯିବାର ସମୟ ଆସିଛି । ମୋର ଯୁବବନ୍ଧୁଗଣ, ଆପଣମାନେ ମୋତେ ସାହାଯ୍ୟ କରିପାରିବେ କି? ମୋ ସାଥୀରେ ରହିବେ, ସେତିକିରେ କଥା ସରିବନି । ଦୁନିଆର ଯେତିକି ଅନୁଭୂତି ଆପଣଙ୍କ ପାଖରେ ଅଛି ସେତିକି ପୁରୁଣା ପୀଢ଼ିର ନାହିଁ । ହୁଏତ ଆପଣଙ୍କ ପରିବାରରେ ବଡ ଭାଇ ଜାଣି ନଥିବେ, ବାପା-ମାଆ, ଦାଦା-ଖୁଡି, ମାମୁଁ-ମାଇଁ ମଧ୍ୟ ହୁଏତ ଜାଣିନଥିବେ । ଆପ କଣ ତାହା ଆପଣ ଜାଣିଛନ୍ତି, ଅନଲାଇନ ବ୍ୟାଙ୍କିଙ୍ଗ କଣ ତାହା ଜାଣିଛନ୍ତି । ଅନଲାଇନ ବ୍ୟାଙ୍କିଙ୍ଗ କିଭଳି ହୁଏ ତାହା ଆପଣ ଜାଣିଛନ୍ତି । ଆପଣଙ୍କ ପାଇଁ ଏଗୁଡିକ ସାଧାରଣ କଥା । ଆପଣ ଏଗୁଡିକ ବ୍ୟବହାର ମଧ୍ୟ କରୁଛନ୍ତି । କିନ୍ତୁ ଆଜି ଦେଶ ଯେଉଁ ମହାନ କାର୍ଯ୍ୟ କରିବାକୁ ଚାହୁଁଛି, ଆମର ସ୍ୱପ୍ନ ହେଉଛି ନଗଦମୁକ୍ତ ସାମାଜ । ଏହା ଠିକ ଯେ ଶତପ୍ରତିଶତ ନଗଦମୁକ୍ତ ସାମାଜ ସମ୍ଭବ ନୁହେଁ । ହେଲେ ଭାରତ ଲେସକ୍ୟାସ ସୋସାଇଟିର ଆରମ୍ଭ ତ କରୁ । ଆଜି ଯଦି ଆମେ ଲେସକ୍ୟାସ ସୋସାଇଟି (LessCash Society)ଆରମ୍ଭ କରିବା ତେବେ ନଗଦମୁକ୍ତ ସାମାଜର ଲକ୍ଷ୍ୟ ଆଉ ଦୂର ହେବନାହିଁ । ଏଥିପାଇଁ ମୋତେ ଆପଣଙ୍କର ଦୃଢ ସାହାଯ୍ୟର ଆବଶ୍ୟକତା ରହିଛି, ଆପଣଙ୍କ ସମୟର ଆବଶ୍ୟକତା ରହିଛି, ଆପଣଙ୍କ ସଂକଳ୍ପର ଆବଶ୍ୟକତା ରହିଛି । ଆପଣ ମୋତେ କେବେହେଲେ ନିରାଶ କରିବେ ନାହିଁ ବୋଲି ମୋର ବିଶ୍ୱାସ । କାରଣ ଆମେ ସମସ୍ତେ ଭାରତର ଗରିବର ଜୀବନଶୈଳୀ ପରିବର୍ତ୍ତନ ପାଇଁ ଇଚ୍ଛା କରୁଥିବା ଲୋକ । ଆପଣ ଜାଣିଛନ୍ତି, ନଗଦମୁକ୍ତ ସାମାଜ ପାଇଁ, ଡିଜିଟାଲ ବ୍ୟାଙ୍କିଙ୍ଗ ପାଇଁ କିମ୍ବା ମୋବାଇଲ ବ୍ୟାଙ୍ଗିଙ୍ଗ ପାଇଁ ଆଜି କେତେଗୁଡିଏ ସୁଯୋଗ ରହିଛି । ପ୍ରତ୍ୟେକ ବ୍ୟାଙ୍କ ଅନଲାଇନ ସୁବିଧା ପ୍ରଦାନ କରୁଛି । ଭାରତର ପ୍ରତ୍ୟେକ ବ୍ୟାଙ୍କର ନିଜର ମୋବାଇଲ ଆପ ରହିଛି । ପ୍ରତ୍ୟେକ ବ୍ୟାଙ୍କର ନିଜର ଇ-ୱାଲେଟ ଅଛି । ଇ-ୱାଲେଟର ସିଧାସଳଖ ଅର୍ଥ ହେଲା ଇ-ପର୍ସ । ଅନେକ ପ୍ରକାର କାର୍ଡ ଉପଲବ୍ଧ ରହିଛି । ଜନଧନ ଯୋଜନା ଅନ୍ତର୍ଗତ ଭାରତର କୋଟି କୋଟି ଗରିବ ପରିବାରଙ୍କ ପାଖରେ ରୂପେ କାର୍ଡ (RuPay) ରହିଛି । ଯେଉଁ ରୁପେ କାର୍ଡ ବ୍ୟବହାର ଖୁବ କମ ଥିଲା । ୮ ତାରିଖ ପରେ ଗରିବ ଲୋକେ ରୁପେ କାର୍ଡ ବ୍ୟବହାର କରିବା ଆରମ୍ଭ କରି ଦେଇଛନ୍ତି । ଏଥିରେ ପ୍ରାୟ ୩୦୦ ପ୍ରତିଶତ ବୃଦ୍ଧି ଘଟିଛି । ମୋବାଇଲ ଫୋନର ପ୍ରିପେଡ କାର୍ଡ ରହିଥିବା ଭଳି, ବ୍ୟାଙ୍କରେ ମଧ୍ୟ ଖର୍ଚ୍ଚ ପାଇଁ ପ୍ରିପେଡ କାର୍ଡ ମିଳେ । ବ୍ୟବସାୟ କରିବାର ଆଉ ଏକ ବଢ଼ିଆ ପ୍ଲାଟଫର୍ମ ହେଲା ୟୁପିଆଇ । ଯାଦ୍ୱାରା ଆପଣ କିଣାକିଣି କରିପାରିବେ, ଟଙ୍କା ପଠାଇ ପାରିବେ ଏବଂ ଟଙ୍କା ଗ୍ରହଣ ମଧ୍ୟ କରିପାରିବେ । ଏହି କାମ ଏତେ ସହଜ, ଯେମିତି ଆପଣମାନେ ହ୍ୱାଟସଅପରେ ପଠାଉଛନ୍ତି । ଅପାଠୁଆ ଲୋକ ମଧ୍ୟ ଆଜି ହ୍ୱାଟସଅପରେ କେମିତି ପଠାଯାଏ ତାହା ଜାଣିଛି । କିଭଳି ଫରୱାର୍ଡ କରି ହେବ ତାହା ଜାଣିଛି । କେବଳ ସେତିକି ନୁହେଁ, ଟେକ୍ନୋଲଜି ଏତେ ସହଜ ହୋଇଯାଇଛି ଯେ ଏହି କାମ ପାଇଁ କୌଣସି ବଡ ସ୍ମାର୍ଟଫୋନର ମଧ୍ୟ ଆବଶ୍ୟକତା ନାହିଁ । ସାଧାରଣ ଫୋନଟିଏ ଦ୍ୱାରା ମଧ୍ୟ ନଗଦ ଟ୍ରାନ୍ସଫର ହୋଇପାରୁଛି । ଧୋବା ହେଉ, ପରିବା ବିକାଳି ହେଉ, ବୁଟ-ବାଦାମ ବିକାଳୀ ହେଉ, ସମସ୍ତେ ଏହାକୁ ସହଜରେ ବ୍ୟବହାର କରିପାରିବେ । ମୁଁ ମଧ୍ୟ ଏହି ବ୍ୟବସ୍ଥାକୁ ଆହୁରି ସହଜ କରିବା ଉପରେ ଗୁରୁତ୍ୱ ଦେଇଛି । ସବୁ ବ୍ୟାଙ୍କ ଏହି କାମରେ ଲାଗିଛନ୍ତି ଏବଂ କରୁଛନ୍ତି । ଆଉ ଆମେ ତ ଅନଲାଇନ ଉପରେ ଲାଗୁଥିବା ସରଚାର୍ଜକୁ ମଧ୍ୟ ହଟାଇ ଦେଇଛୁ । ଏହି କାର୍ଡ ସଂଲଗ୍ନ ଅନ୍ୟାନ୍ୟ ଖର୍ଚ୍ଚକୁ ମଧ୍ୟ ଆମେ ହଟାଇଥିବା କଥା ଆପଣମାନେ ଗତ ୨-୪ ଦିନର ସମ୍ବାଦପତ୍ରରେ ପଢ଼ିଥିବେ । ଏହା ଫଳରେ ନଗଦମୁକ୍ତ ସାମାଜ ଆନ୍ଦୋଳନ ଶକ୍ତିଶାଳୀ ହେବ । ମୋର ଯୁବ ବନ୍ଧୁଗଣ, ଏସବୁ ହେବା ପରେ ମଧ୍ୟ ଗୋଟିଏ ପୁରା ପିଢୀ ଏଭଳି ରହିଛି ଯିଏ ଏହା ସହ ପରିଚିତ ନୁହେଁ । ଆପଣ ସମସ୍ତେ ଏହି ମହାନ କାଯର୍ର୍ୟରେ ସକ୍ରିୟ ରହିଥିବା କଥା ମୁଁ ଭଲଭାବରେ ଜାଣେ । ହ୍ୱାଟସଅପରେ ଆପଣ ଯେଉଁ ପ୍ରକାର କ୍ରିଏଟିଭ ମେସେଜ ଦେଉଛନ୍ତି, ସ୍ଲୋଗାନ, କବିତା, କାହାଣୀ, କାର୍ଟୁନ, ନୂଆ ନୂଆ କଳ୍ପନା, ଥଟ୍ଟା-ମଜା – ସବୁ କିଛି ମୁଁ ଦେଖୁଛି । ଏ ସବୁ ଆହ୍ୱାନ ମଧ୍ୟରେ ଆମର ଯୁବ ପିଢ଼ିର ସୃଜନଶୀଳତା ରହିଛି । ତାହା ଦେଖିଲେ ଲାଗେ ଯେମିତି ଏହା ଭାରତ ଭୂମିର ବିଶେଷତ୍ୱ । ଦିନେ ଯୁଦ୍ଧକ୍ଷେତ୍ରରେ ଭଗବତ ଗୀତାର ଜନ୍ମ ହୋଇଥିଲା । ସେହିଭଳି ଆଜି ମଧ୍ୟ ଆମେ ଏତେ ବଡ ପରିବର୍ତନ ମଧ୍ୟ ଦେଇ ଗତି କରୁଛୁ । ସେତେବେଳେ ଆପଣଙ୍କ ମଧ୍ୟରେ ଥିବା ସୃଜନଶୀଳତା ପ୍ରକାଶ ପାଉଛି । କିନ୍ତୁ ମୋର ପ୍ରିୟ ଯୁବବନ୍ଧୁଗଣ, ମୁଁ ପୁଣିଥରେ କହୁଛି ଯେ ଏହି କାର୍ଯ୍ୟରେ ମୋତେ ଆପଣଙ୍କ ସାହାଯ୍ୟ ଦରକାର, ଦରକାର ଦରକାର । ମୁଁ ଆଉଥରେ କହୁଛି ମୋତେ ଆପଣଙ୍କର ସାହାଯ୍ୟ ଦରକାର ଏବଂ ମୋର ବିଶ୍ୱାସ ଯେ ଆପଣମାନେ, ଦେଶର କୋଟି କୋଟି ଯୁବକ ଏହି କାମ କରିବେ । ଆପଣ ଗୋଟିଏ କାମ କରନ୍ତୁ । ଆଜିଠାରୁ ହିଁ ସଂକଳ୍ପ ବଦ୍ଧ ହୁଅନ୍ତୁ ଯେ ଆପଣ ନିଜେ ନଗଦମୁକ୍ତ ସାମାଜ ଏକ ଅଂଶ ହେବେ । ଅନଲାଇନ ଖର୍ଚ୍ଚ କରିବାର ଯେତେସବୁ ସୁବିଧା ରହିଛି ତାହା ଆପଣଙ୍କ ମୋବାଇଲ ଫୋନରେ ରହିଥିବ । କେବଳ ସେତିକି ନୁହେଁ ପ୍ରତିଦିନ ଅଧଘଂଟା, ଘଂଟାଏ , ଦୁଇ ଘଂଟା ସମୟ ବାହାର କରି ଅତି କମରେ ଦଶଟି ପରିବାରକୁ ଏହି ଟେକ୍ନୋଲଜି କଣ? କିଭଳି ଏହାକୁ ବ୍ୟବହାର କରାଯାଏ? ନିଜର ବ୍ୟାଙ୍କର ଆପ କେମିତି ଡାଉନଲୋଡ କରାଯାଏ? ନିଜର ଖାତାରେ ଥିବା ଟଙ୍କା କେମିତି ଖର୍ଚ୍ଚ କରାଯାଏ? କେମିତି ଦୋକାନୀକୁ ଦିଆଯାଇପାରେ? ଦୋକାନୀମାନଙ୍କୁ ମଧ୍ୟ ଶିଖାନ୍ତୁ କେମିତି ଏହାଦ୍ୱାରା ବ୍ୟବସାୟ କରାଯାଇପାରେ । ଆପଣ ସ୍ୱଇଚ୍ଛାରେ ଏହି ନଗଦମୁକ୍ତ ସାମାଜ ଏହି ନୋଟ ଚକ୍କରରୁ ବାହାରିବାର ମହାଅଭିଯାନ, ଦେଶକୁ ଦୁର୍ନୀତିମୁକ୍ତ କରିବାର ମହାଅଭିଯାନ, କଳାଧନରୁ ମୁକ୍ତ କରିବାର ଅଭିଯାନ, ଲୋକମାନଙ୍କୁ ଅସୁବିଧାରୁ ମୁକ୍ତ କରିବାର ଅଭିଯାନ - ଏହାର ନେତୃତ୍ୱ କରିବାକୁ ପଡିବ ଆପଣଙ୍କୁ । ଥରେ ଲୋକଙ୍କୁ ରୁପେ କାର୍ଡର ବ୍ୟବହାର ଶିଖାଇ ଦେଲେ ଗରିବ ଲୋକ ଆପଣଙ୍କୁ ଆଶୀର୍ବାଦ କରିବେ । ସାଧାରଣ ନାଗରିକଙ୍କୁ ଏକଥା ଶିଖାଇ ଦେଲେ ହୁଏତ ସେ ସବୁ ଚିନ୍ତାରୁ ମୁକ୍ତ ହୋଇଯିବ । ଏହି କାମରେ ଯଦି ଭାରତର ସବୁ ଯୁବକ ଲାଗିପଡନ୍ତି ତେବେ ଅଧିକ ସମୟ ଲାଗିବନି ବୋଲି ମୋର ମତ । ଗୋଟିଏ ମାସ ମଧ୍ୟରେ ଆମେ ବିଶ୍ୱ ଆଗରେ ଗୋଟିଏ ନୂଆ ଆଧୁନିକ ଭାରତ ରୂପରେ ଠିଆ ହୋଇପାରିବା । ଏହି କାମ ଆପଣ ନିଜ ମୋବାଇଲ ଫୋନ ମାଧ୍ୟମରେ କରିପାରିବେ । ପ୍ରତିଦିନ ଦଶଟି ଘରକୁ ଯାଇ କରିପାରିବେ । ପ୍ରତିଦିନ ଦଶଟି ଘରକୁ ଏହା ସହ ଯୋଡିପାରିବେ । ମୁଁ ଆପଣଙ୍କୁ ନିମନ୍ତ୍ରଣ କରୁଛି ଆସନ୍ତୁ କେବଳ ସମର୍ଥନ ନୁହେଁ, ଆମେ ଏହି ପରିବର୍ତ୍ତନର ସୈନିକ ହେବା ଏବଂ ସେମିତି ହେଲେ ମଧ୍ୟ ପରିବର୍ତ୍ତନ ଆଣିବା । ଦେଶକୁ ଦୁର୍ନୀତି ଏବଂ କଳାଧନରୁ ମୁକ୍ତ କରିବାର ଏହି ସଂଗ୍ରାମକୁ ଆମେ ଆଗକୁ ବଢ଼ାଇବା । ବିଶ୍ୱରେ ଅନେକ ଦେଶ ରହିଛି ଯେଉଁଠି ସେଠାକାର ଯୁବଗୋଷ୍ଠୀ ସେହି ରାଷ୍ଟ୍ରର ଜୀବନକୁ ପରିବର୍ତ୍ତନ କରି ଦେଇଛନ୍ତି । ଏକଥା ସ୍ୱୀକାର କରିବାକୁ ହେବ ଯେ ପରିବର୍ତ୍ତନ କେବଳ ଯୁବଗୋଷ୍ଠୀ ହିଁ ଆଣିପାରିବ । କେନିୟା ଗୋଟିଏ ଅଭିଯାନ ଆରମ୍ଭ କଲା, ଏମ-ପେଷା ନାମକ ଏମିତି ଏକ ମୋବାଇଲ ବ୍ୟବସ୍ଥା ବିକଶିତ କଲା । ଟେକ୍ନୋଲଜି ବ୍ୟବହାର କଲା ଏବଂ ଆଜି ଆଫ୍ରିକା ଏହି ଅଂଚଳ କେନିୟାରେ ସମ୍ପୂର୍ଣ୍ଣ ବ୍ୟବସାୟ ଏହି ବ୍ୟବସ୍ଥାକୁ ରୂପାନ୍ତରିତ ହେବାକୁ ଯାଉଛି । ଏହି ଦେଶ ଗୋଟିଏ ବିରାଟ କ୍ରାନ୍ତିକାରୀ ପଦକ୍ଷେପ ଗ୍ରହଣ କରିଛି ।  ମୋର ଯୁବବନ୍ଧୁଗଣ, ମୁଁ ପୁଣିଥରେ, ପୁଣିଥରେ ଆପଣମାନଙ୍କୁ ଆଗ୍ରହର ସହ ନିବେଦନ କରୁଛି ଯେ ଆପଣ ଏହି ଅଭିଯାନକୁ ଆଗେଇ ନିଅନ୍ତୁ । ପ୍ରତ୍ୟେକ ସ୍କୁଲ, କଲେଜ, ୟୁନିଭରସିଟି, ଏନସିସି, ଏନଏସଏସ ସାମୁହିକ ଭାବରେ ବ୍ୟକ୍ତିଗତ ରୂପରେ ଏହି କାର୍ଯ୍ୟ କରିବା ପାଇଁ ମୁଁ ଆପଣମାନଙ୍କୁ ନିମନ୍ତ୍ରଣ କରୁଛି । ଏହି କଥାକୁ ଆମେ ଆଗେଇ ନେବା । ଦେଶର ଉତ୍ତମ ସେବା କରିବାର ସୁଯୋଗ ଆମକୁ ମିଳିଛି । ଏହାକୁ ହାତଛଡା କରିବାନି ।  ପ୍ରିୟ ଭାଇ ଓ ଭଉଣୀମାନେ, ଆମ ଦେଶର ଜଣେ ମହାନ କବି – ହରିବଂଶରାୟ ବଚ୍ଚନଜୀଙ୍କର ଆଜି ଜନ୍ମଦିନ ଏବଂ ହରିବଂଶରାୟ ଜୀଙ୍କ ଜନ୍ମଦିନ ଉପଲକ୍ଷେ ଆଜି ଶ୍ରୀଯୁକ୍ତ ଅମିତାଭ ବଚ୍ଚନଜୀ ସ୍ୱଚ୍ଛତା ଅଭିଯାନ ପାଇଁ ଗୋଟିଏ ସ୍ଲୋଗାନ ଦେଇଛନ୍ତି । ଆପଣମାନେ ଦେଖିଥିବେ ଏହି ଶତାଦ୍ଦୀର ସର୍ବାଧିକ ଲୋକପ୍ରିୟ କଳାକାର ଅମିତାଭ ଜୀ ସ୍ୱଚ୍ଛତା ଅଭିଯାନକୁ ମନପ୍ରାଣ ଦେଇ ଆଗେଇ ନେଉଛନ୍ତି । ଲାଗୁଛି, ଯେମିତି ସ୍ୱଚ୍ଛତାର କଥା ତାଙ୍କ ଶିରା-ପ୍ରଶିରାକୁ ବ୍ୟାପୀ ଯାଇଛି । ସେଥିପାଇଁ ତ ତାଙ୍କ ପିତାଙ୍କ ଜନ୍ମଦିନରେ ତାଙ୍କୁ ସ୍ୱଚ୍ଛତା କଥା ହିଁ ମନେ ପଡିଲା । ହରିବଂଶରାୟ ଜୀଙ୍କର ଗୋଟିଏ କବିତାର ଗୋଟିଏ ଫକ୍ତି ସେ ଲେଖିଛନ୍ତି – “ମାଟିର ଶରୀର, ଉନ୍ମତ୍ତ ମନ ମୁକୁର, ଜୀବନ କ୍ଷଣଭଙ୍ଗୁର, ଏହା ପରିଚୟ ମୋର” ହରିବଂଶରାୟ ଜୀ ଏହି ଫକ୍ତି ମାଧ୍ୟମରେ ନିଜର ପରିଚୟ ଦେଉଥିଲେ । ତେଣୁ ତାଙ୍କର ସୁପୁତ୍ର ଅମିତାଭଜୀ ଯାହାଙ୍କ ଶିରା ପ୍ରଶିରାରେ ସ୍ୱଚ୍ଛତା ଅଭିଯାନ ଦୌଡୁଛି, ସେ ହରିବଂଶଜୀଙ୍କ ଫକ୍ତି ବ୍ୟବହାର କରି ମୋତେ ଲେଖି ପଠାଇଛନ୍ତି – “ସ୍ୱଚ୍ଛ ଦେହ, ସ୍ୱଚ୍ଛ ମନ, ସ୍ୱଚ୍ଛ ଭାରତ, ମୋ ପରିଚୟ” । ମୁଁ ହରିବଂଶରାୟଜୀଙ୍କୁ ସାଦର ପ୍ରଣାମ କରୁଛି । ମନ କି ବାତ ସହିତ ଜଡିତ ହୋଇ ସ୍ୱଚ୍ଛତାର କାର୍ଯ୍ୟକୁ ଆଗକୁ ବଢ଼ାଇବା ପାଇଁ ମୁଁ ଅମିତାଭ ଜୀଙ୍କୁ ମଧ୍ୟ ଧନ୍ୟବାଦ ଅର୍ପଣ କରୁଛି ।  ମୋର ପ୍ରିୟ ଦେଶବାସୀଗଣ, ଏବେ ତ ମନ କି ବାତ ମାଧ୍ୟମରେ ଆପଣଙ୍କ ଚିନ୍ତାଧାରା, ଆପଣଙ୍କ ଭାବନା, ଆପଣଙ୍କ ପତ୍ର ମାଧ୍ୟମରେ, ମାଇଗଭ ରେ, ନରେନ୍ଦ୍ର ମୋଦୀ ଆପରେ ନିରବଚ୍ଛିନ୍ନ ଭାବରେ ମୋତେ ଆପଣମାନଙ୍କ ସହିତ ଯୋଡି କରି ରଖୁଛି । ୧୧ଟା ସମୟରେ ମନ କି ବାତ ର ପ୍ରସାରଣ ହୋଇଥାଏ, କିନ୍ତୁ ଏହା ସରିବା ମାତ୍ରେ ଆଂଚଳିକ ଭାଷାରେ ଏହାର ପ୍ରସାରଣ ଆରମ୍ଭ ହେବାକୁ ଯାଉଛି । ମୁଁ ଆକାଶବାଣୀ ପ୍ରତି କୃତଜ୍ଞ । ସେମାନେ ଏହି ଯେଉଁ ନୂତନ ପଦକ୍ଷେପ ଗ୍ରହଣ କରିଛନ୍ତି, ଯାହା ଫଳରେ ଅଣହିନ୍ଦୀଭାଷୀ ଅଂଚଳରେ ମଧ୍ୟରେ ମୋର ଦେଶବାସୀଙ୍କୁ ଏହା ସହ ଯୋଡି ହେବା ପାଇଁ ସୁଯୋଗ ମିଳିବ । ଆପଣମାନଙ୍କ ଅନେକ ଅନେକ ଧନ୍ୟବାଦ ।                                
                            
                        
                    
