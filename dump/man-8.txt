
                        
                            
                                    মন কী বাত, জুন ২০১৮ 
                                
                            
                                
                                    খুরুমজরি, ঐগী নুংশিরবা লৈবাকচাশিং, মন কী বাত থৌরমদা অদোমগা অমুক হন্না উনবা ফংবসি ঐগী লাইবক ফবনি। নুমিৎ খরনিগী মমাংদা, বেঙ্গালুরুদা পুৱারী ওইরবা ক্রিকেৎ মেচ অমা পাংথোকখি। ঐনা পল্লিবা মেচ অসি ভারত অমসুং অফগানিস্থান অনিগী মরক্তনি হায়বা অদোম্না খঙলমগনি। মসি অফগানিস্থানগী অহানবা মালেমগী থাক্ত শান্নবা মেচ অমনি অমসুং অফগানিস্থানগী মেচ অমা ভারতকা শান্নবা অসি ঐখোয়গী ইকায়খুম্নবনি। তীম অনিমক ফজনা শান্নখি। মসিগী মথক্তা রসিদ খান্না চহি অসিগী আই পি এলদা ফজনা শান্নখি। অফগানিস্থানগী রাষ্ট্রপতি অশ্রফ গানীগী তুইতরদা ঐঙোন্দা তেগ তৌদুনা থাগৎলকখিবা ৱাহৈশিং ঐনা নীংশিংলি “ঐখোয়গী হিরো রসিদ খানগীদমক অফগানিস্থানগী মীয়াম্না তশেংনা চাউথোকচবা পোকই। ঐখোয়গী শান্নরোইশিংবু মখোয়গী হৈশিংবা উৎথোক্নবা মফম অমা পীবগীদমক ঐনা ভারতকী মরূপশিংবু থাগৎলি। “রসিদনা অফগানিস্থানগী খ্বাইদগী ফবশিংগী মহুৎ শীন্দুনা লাকখিবনি। মালেমগী ক্রিকেৎকী লমদা মহাক লন অমনি। মহাক্না হায়খি, “পীরোই, ঐখোয়না কনাগুম্বা অমত্তাদা মহাকপু পীথোক্লোই। “মেচ অসিগী ঐখোয়গী ৱাখলদা মতম শাংনা নীংশিংদুনা লৈহৌরগনি। ওইনীংবা  ওইজসনু, অহানবা মেচ ওইবনা, মসি মহৌশানা নীংশিবা তাবনি, অদুবু ঐনা মসি অখন্নবা মরম অমনি হায়রি। মালেমগী মনুংদা ভারতকী ক্রিকেৎ অসি তমজনফম ওইবা মওংদা শান্নরি। ত্রোফী ফংবা মতমদা অথোইবা তীম অদুনা করি তৌরমগনি? ভারতকী তীম্না ত্রোফী লৌবা মতম অদুদা, মখোয়গী অহানবা মালেমগী থাক্ত মেচ শানরিবা অফগানিস্থানগী তীম পুন্না ফোতো কাপমিন্ননবা হরাওনা কৌশিনখি। মসিনা শান্ন-খোৎনবগী ফজরবা শক্তম অদু উৎথোক্লে। শান্নবা অসি খুন্নাই অমা পুনশিন্নবা ফরবা লম্বী অমনি অমসুং ঐখোয়গী নহারোলশিংগী হৈশিংবা উৎপা ঙমহল্লি। ঐনা থম্মোয় শেংনা থাজরি মদুদি, ঐখোয়না খ্বাইদগী ফবা শান্নবগী ৱাখল্লোন্দা তুংদসু মেচ কয়া শানগনি। ঐগী নুংশিরবা ইরৈচাশিং, জুন ২১দা পাংথোকখিবা মরিশুবা মালেমগী য়োগগী নুমিৎতা অমুক্তা উখিদ্রিবা কয়া উবা ফংলে। মালেম অসি অমত্তা ওইখি। ব্রুসেলদা লৈবা য়ুরোপীয়ন পর্লিয়ামেন্ত, ন্যু য়োর্কতা য়ু এনগী হেদ ক্বাতরসতা, জাপানগী লালগী জহাজ মথক্তা মীয়াম্না য়োগ শান্নবা উখি। সাউদী অরাবিয়াদা অহানবা ওইনা য়োগ শান্নখি অমসুং নুপীশিংনা আসনশিং উৎপা উখি। উন্না কুপ্পা লাদাখকী চীং মতোন্দা ভারত অমসুং চাইনাগী লান্মীশিংনা অমত্তা ওইনা য়োগ শান্নখি। য়োগনা ঙমখৈগী অথিংবশিং লৌথোকখি অমসুং মীয়াম পুনশিলহনখি। লৈবাক কয়াগী মীওই কয়ানা জাৎ, কাংলুপ, ধর্ম্ম, শক-চু অমসুং নুপা-নুপীগী খেন্নবা থমদনা শরুক য়াদুনা থৌরম অসি অচৌবা কুম্মৈ অমা ওন্থোকখি। করিগুম্বা মালেমগী মীপুম খুদিংমক্না য়োগগী নুমিৎতা থৱায় য়াওনা শরুক য়ারবদি, করিগী ভারত মচাশিংনা শরুক য়ারোইদৌরিবনো? ঐখোয়গী লান্মীশিংনা কংফাল, ঈশিং অমসুং অতিয়াদা য়োগ পাংথোকপা উবা অসি মীওই কোতি ১২৫ অসিগী চাউথোকচনীংঙাইনি। ঐখোয়গী থৌনা ফরবা লান্মী খরনা সবমেরিনদা য়োগ পাংথোকখি অমসুং খরনা সিয়াচিনগী উন্না কুপ্পা চিংদা পাংথোকখি। লৈমাইদগী ফুৎ লিশিং ১৫ ৱাংবা মফমদা ঐখোয়গী নোংথক্কী লান্মীশিংনা য়োগ পাংথোক্তুনা মীয়াম ঙকহনখি। অঙকপা অসি মখোয়না এয়রপ্লেন অমগী মনুংদা পাংথোকখিবা নত্তে, অতিয়াদা তাওরগা পাংথোকখিবনি। স্কুলশিং, কোলেজশিং, ওফিসশিং, পার্কশিং, স্কাইস্কেপরশিং, শান্নবুংশিং য়োগ শানফম ওন্থোকখি। অহমদবাদতা ফজরবা থৌদোক অমা থোকখি। দিব্যাং ইচিন-ইনাও, ইচল-ইচে ৭৫০না মফম অমদা পুন্দুনা য়োগ পাংথোকখি অমসুং মালেমগী রেকোর্দ অমা থমখি। মালেমগী মীয়াম অমত্তা ওইনা পুনশিন্নবা য়োগনা জাৎ, কাংলুপ অমসুং লমগী খেন্নবা থুগাইখি, মসি ঐখোয়না চহিচা কয়াগী মমাংদগী ইন্দুনা লাক্লিবা ভসুধৈব কুতুমবকমগী ৱাখল্লোন ঙাকপনি। ঐখোয়গী মুনিশিংনা য়োগ অসি নীংথিনা প্রামান তৌরম্লবনি। ঐনা থাজৈ মদুদি, ঙসি নুংঙাইনা হিংবা হায়বসি অওনবা অমা পুরকপনি। য়োগগী খুৎথাংদা নুঙাই য়াইফবা পুরক্নবগী খোংজং কনখৎহনবা ঙমগনি হায়না ঐনা থাজৈ। য়োগ অসি মখোয়গী পুন্সিগী শরুক অমা ওইহন্নবা মীওই কয়া শরুক য়ারকখিগনি। ঐগী নুংশিরবা ইরৈচাশিং, জুলাই ১দা পাংথোক্কদৌরিবা দোক্তরগী নুমিৎকী মরমদা পন্নবা মাই গোভ অমসুং নরেন্দ্র মোদী এপতা নখোয়না ঐঙোন্দা তকশিল্লকখি। নখোয়না হায়রিবদু চুমই। ঐখোয়না নারবা মতমদা দোক্তর নীংশিংই। অদুবু নুমিৎ অসি লৈবাক অসিনা ঐখোয়গী দোক্তরশিং মাইপাকপশিং হরাওবা ফোংদোকপা অমসুং খুন্নাইদা মখোয়না পীরিবা থবকশিংগী ইকায়খুম্নবা উৎপা নুমিৎনি। মহাক্না ঐখোয়বু পোকপীবা মরম্না ইমা অসি লাই অমগুম খনবা ঐখোয়গী মীয়ামগী চৎনবীনি। অতোপ্পা অমদা, দোক্তরনা ঐখোয়বু অমুক হন্না পোকপীবা মতম লাকই। দোক্তরগী মথৌ অসি অনাবা খক ফহনবা নত্তে। হৌজীক দোক্তরশিংনা ইমুং-মনুংগী মরূপ-মপাংগী থৌদাং অমসুং পুন্সি মহিংগী লমজিং লমতাকপগী থৌদাং লৌরি। হৌজীক দোক্তরশিংনা মেদিকেলগী লমদা খঙহৈবা খক নত্তনা, মীয়ামগী পুন্সি মহিং হোংহনবা অমসুং মদুনা ঐখোয়গী হকচাংদা পীরিবা কান্নবশিংগী মরমদা থবক পায়খৎলি। মালেমগী ওইনা ভারতকী দোক্তরশিংগী হৈশিংবগী মফম অমা কল্লি। মেদিকেলগী লমদা ঐখোয়গী দোক্তরশিংনা থবক কন্নবা শুবা অমসুং অরুবা মেদিকেলগী থবকশিং লাইনা পাংথোকপা ঙম্বগী মমিং চৎলি। মন কি বাতকী খুৎথাংদা জুলাই ১দা পাংথোক্কদৌরিবা দোক্তরগী নুমিৎ মাংওইননা লৈবাক অসিগী মীয়ামগী মহুৎ শিন্দুনা ঐনা দোক্তরশিংদা য়াইফ-পাউজেল পীজরি। ঐগী নুংশিরবা ইরৈচাশিং, মী অমা ওইনা ভারত লৈবাক্তা পোকপা অসি ঐখোয়গী লাইবক ফবনি। ভারতকী পুৱারীগী ইনাকখুল্লবা পুক্কৈ লৈরি। থা খুদিং, নুমিৎ খুদিং পুৱারীগী থৌদোক অমা নৎত্রগা অমা হেক্তা থোকই। ভারতকী মফম খুদিংমক অসি হেরিতেজগী মফম ঙাক্তনি। মফম খুদিংমক লাইনীংবা অমা, লম্বোইবা অমা, শক্নাইরবা অমা, অফাওবা অমা পোকখি। অদোম্না ফোন তৌরকপগীদমক অদোম্বু থাগৎচরি। তাং ২৮দা ঐ মাগহারদা চৎকনি। ঐনা থবক তৌরম্বা গুজরাতকী কবিরৱাদ অদোম্না খঙলমগনি হায়বা ঐনা খঙই। মফম অদুনা ঐনা কবিরগী মরমদা জাতিগী থাক্তা মীফম অমা শিনখ্রে। অমুক খক ঐ লাইশঙ অসিগী সমাধী স্থল য়েংবগী খুদোংচাবা ঐনা ফংখি। নোংপোক থংবা উত্তর প্রদেশতা লৈবা মাগহার হায়রিবা মফম অসি খঙলমগনি হায়না ঐনা খল্লি। মফম অসিদা কবির দাসজী য়াহিপ তানখি। কবির দাসজীনা করিগীদমক মাগহারদা চৎখিবনো হায়বা নহাক খঙবরা? মতম অদুদা মাগহারদা শিরবদি স্বর্গদা চংবা ঙমদে হায়না থাজনরম্মি। মদুগী ওন্নবদা, কনাগুম্বা অমনা কাশীদা শিরবদি স্বর্গদা শোইদনা চৎলি হায়নৈ। মাগহার অসি শেংদবা মফম অমা ওইনা লৌনরম্মি অমসুং মদু কাবিরদাসনা কৈদৌঙৈদা য়াখিদে। অসিগুম্বা অপং-থাজবশিং অসি মুৎথৎনবা মহাক্না লেপ্তনা হোৎনখি। কাবির দাসজীগী “শাখি” অমসুং “দোহা”শিংদা খুন্নাইগী মান্নবা, শান্তি অমসুং মচিন-মনাও ওইবগী ৱাফমশিং পনখি। মসি মহাক্কী ৱাখল্লোনশিংনি। মহাক্কী খুৎইশিংদা মসিগী ৱাখল্লোনশিং অসি ঐখোয়না ফংবা ঙমই। মখোয় অদু হৌজীক্কী মতম অসিদা চুনরি অমসুং ইথিল পীরি। অতোপ্পশিংগী অৱা-অনা খঙবা অমসুং উবা ঙম্বা মীওই অদু অশেংবা লাইনীংবনি। অতোপ্পশিংগী অৱাবা খঙদবশিং অদুদি খঙশিন্নদবনি। খুন্নাইগী অপুনবা শক্তমদা কবির দাসজীনা কন্না হোৎনখি। মহাক অসিগী মহাক্কী মতম অদুদগী ঙনখৎনা ৱাখল খনবা মীওই অমনি। মতম অদুদা মালেম অসি কাংখোং চাইখি অমসুং লমচৎ-শাজৎ কাইথরকপা মতম ওইখি, মহাক্না শান্তি অমসুং হরাওবগী পাউজেল শন্দোকখি। মখোয়গী য়ানদবশিং মেনশিন্দুনা মহাক্না মীয়ামগা অমত্তা ওইনবা থবক তৌখি। “নুংদা শান্তি লৈরবদি, মালেম অসিদা য়েক্নবা অমত্তা লৈরোইমীগী অৱা-অনা খঙবা অসি পুন্সিগী লম্বী অমা ওইগদবনি”। অতোপ্পা দোহা অমদা কাবিরনা ইখি:অৱা-অনা খঙবনা অচুম্বা পুরকইমিহৌবনা পাপ পুরকইঅশাওবনা অদোম্বু মাংহল্লিঙাকপীবনা অথোইবনি। মহাক্না হায়খি,কৈদৌঙৈদা লাইনীংবা অমদা মহাক্কী জাৎ হংগনুমঙোন্দা হংঙু মহাক্কী লৌশিংগী মরমদা ধর্ম্ম অমসুং কাংলুপকী খেন্নবা লৈতনবা মহাক্না মীয়ামদা খঙহনখি অমসুং লৌশিংনা মী অমা মশক খঙনবা হোৎনগদবনি হায়না মহাক্না হায়খি। মহাক শিখ্রবা চহী লিশিং কয়াগী মতুংদা ফাওবা মহাক্কী ৱাখল্লোনশিং অসি চুনরি। কাবির দাসজীগী মরমদা হায়নরকপা মতমদা, মহাক্কী দোহা অমা ঐনা নীংশিংলি। শিংথানীংঙাই ওইবা গুরুশিংগী মরক্তা, জগৎগুরু, গুরু নানক দেব অসিসু অমনি। মীওই কয়া চহি চা কয়া ইথিল পীদুনা থৱায় মিলিয়ন কয়াদা মহাক্না অচুম্বা লম্বী তাকখি। গুরু নানককী পাউতাকশিং অদুনা মতম অদুগী খুন্নাইদা লৈরম্বা জাৎতা য়ুম্ফম ওইবা খেন্নবশিং মুৎথৎখি। মীওইবা অসি অমত্তনি অমসুং অমত্তা ওইনবা মহাক্না তকশিনখি। গুরু ননাক দেবনা হায়খি, লাইরবা অমসুং দরকার ওইবশিংগী সেবা তৌবা অসি লাইগী সেবা তৌবনি। মহাক্না চৎলুবা মফম খুদিং, খুন্নাইগী য়াইফনবা থবক মহাক্না লৌখৎখি। সমাজগী খেন্নবা লৈতনা ধর্ম্ম খুদিংমক্কী, জাৎ খুদিংমক্কী মীওইশিংনা চাবা য়াবা ঐখোয়না লঙ্গার হায়না খঙনবা চাকশঙ অসি গুরু নানক দেবজীনা হৌদোক্লম্বনি। গুরু নানক দেবজীগী ৫৫০ শুবা প্রকাস পর্ব ২০১৯দা পাংথোক্কনি। মীপুম খুদিংমক্না থৌরম অসি হরাওনা শরুক য়াবা ঐনা পাম্মি। থৌরম অসি ভারত শিনবা থুংনা অমসুং মালেম শিনবা থুংনা পাংথোক্নবা অদোমগী পাউতাক পীরক্নবা ঐনা হায়রি অমসুং মসিনা ঐখোয়না প্রকাস পর্ব অসি প্রের্না পর্ব অমগুম ফজনা পাংথোকপা ঙমগনি। ঐগী নুংশিরবা ইরৈচাশিং, ভারতকী নীংতম্বগী ইহৌ অসি য়াম্না শাংই, য়াম্না পাক-চাউই অমসুং মশিং থিবা ঙমদ্রবা কৎথোকপনা থল্লি। পুৱারীগী তাঙ্কক অমা পঞ্জাবগা মরি লৈনৈ। ২০১৯দা তমথিরবা জালিয়ানৱালা বাগ থৌদোক্কী চহী ১০০ শুবগী থৌরম অমা পাংথোক্কনি, থৌদোক অদু মীওইবা খুন্নাইনা ইকায়খিবা থৌদোক অমনি। শক্তি লান্না শীজীন্নদুনা খুৎলায় পায়জদবা মরাল লৈত্রবা মীচমশিং, ১৯১৯গী এপ্রিল ১৩দা নোংমৈনা কাপতুনা হাৎখিবা অমম্বা নুমিৎ অদু কনানা কাওবা ঙমগনি। তমথিরবা থৌদোক অসি চহি ১০০ শুরকপা অসি মতৌ করম্না ঐখোয়না নীংশিংগনি, অদুবু ঐখোয়না থৌদোক অদুনা পীরম্বা পাউজেল অদু নীংশিংগনি - হিংশানা অমসুং তমথিবনা ৱাথোক অমত্তা ৱারোইশিন পুরকপা ঙম্লোই। অরোইবদা, শান্তি, অহিংশা অমসুং মমা লৈবাক্কী কৎথোকপনা মাইপাকই হায়বা উৎলে। ঐগী নুংশিরবা ইরৈচাশিং, জুলাই ৬তা দোক্তর শ্যামা প্রসাদ মুখর্জীগী মপোক নুমিৎ থোক্লে অমসুং হন্দক্কী মন কি বাত অসিদা মহাক্কী মরমদা ৱা ঙাংনবা দিল্লীগী রোহিনীদা লৈবা রমন কুমারনা নরেন্দ্র মোদী এপতা ইরকখি। রমনজী য়াম্না থাগৎচরি। ভারতকী পুৱারীদা অদোম্না পামজবা অসি অঙকপনি। অদোম্না খঙলে, জুন ২৩ অসি দোক্তর শ্যামা প্রসাদ মুখর্জী লৈখিদবা নুমিৎনি। দোক্তর শ্যামা প্রসাদ মুখর্জী অসি হিরম কয়াদা থবক তৌরমখি, মরুওইনা মহাক্না এজুকেসন, লৈঙাক্লোন অমসুং পর্লিয়ামেন্তগী থবক থৌরমশিংদা থৱাই য়াওনা থবক তৌরমখি। মহাক মশাগী চহী ৩৩ শুবা মতমদা কলকত্তা য়ুনিভর্সিতীগী খ্বাইদগী নহা ওইবা ভাইস-চান্সেল্লর ওইখি হায়বা মী খরতনা খঙই। দোক্তর শ্যামা প্রসাদ মুখর্জীনা হায়রকপদগী ১৯৩৭তা গুরুদেব রবিন্দ্রনাথ তেগোরনা কলকত্তা য়ুনিভর্সিতীগী কনভোকেসনদা ৱা ঙাংখি হায়বা মী খরতনা খঙই। ব্রিতিশকী লৈঙাক মখাদা কলকত্তা য়ুনিভর্সিতীগী কনভোকেসনদা বেঙ্গালীনা ৱা ঙাংখিবা অসি থৌদোক অদুনা অহানবনি। ১৯৪৭তগী ১৯৫০ ফাওবা দোক্তর শ্যামা প্রসাদ মুখর্জীনা ভারতকী অহানবা উদ্যোক মন্ত্রী ওইখি। মহাক্না ভারতকী উদ্যোক চাউখৎনবা অকনবা থবক কয়া পায়খৎখি। মহাক্কী ৱাখল্লোন অমসুং মীৎয়েংগী মখাদা ১৯৪৮দা নীংতম্লবা ভারতকী অহানবা উদ্যোক্কী থৌশিল পুথোকখি। দোক্তর শ্যামা প্রসাদ মুখর্জীগী মংলানদি উদ্যোক্কী লমদা মশা মরোমদোম লেপচবা, মতিক চাবা অমসুং নুংঙাইবা ভারত অমা শেমগৎপনি। অচৌবা উদ্যোক্কী লমদা ভারত চাউখৎহনবা মহাক্না পামখি অমসুং এম এস এম ই, হেন্দলুম, তেক্সতাইল অমসুং কোতেজ উদ্যোক্তা পুক্নিং চংখি। কোতেজ অমসুং অপীকপা উদ্যোকশিং শেন্থং পীদুনা চাউখৎহন্নবা ওল ইন্দিয়া হেন্দিক্রাফ বোর্দ, ওল ইন্দিয়া হেন্দলুম বোর্দ অমসুং খাদী এন্দ ভিলেজ ইন্দস্ত্রী বোর্দ ১৯৪৮ অমসুং ১৯৫০গী মরক্তা লিংখৎখি। ভারতনা মশানা ঙাকশেলগী খুৎশু-খুৎলাইশিং পুথোক্নবা দোক্তর মুখর্জীনা অখন্নবা মওংদা থবক পায়খৎখি, মাইপাক্লবা প্রোজেক্ত মরি –চিত্তরনজন লোকোমোতিব ৱার্কস ফেক্তরী, হিন্দুসতান এয়রক্রাফ ফেক্তরী, সিনদ্রী ফরতিলাইজর ফেক্তরী অমসুং দামুদর ভেল্লী কোর্পোরেসন অমসুং অতোপ্পা রিভর ভেল্লী প্রোজেক্তশিং দোক্তর শ্যামা প্রসাদ মুখর্জীনা খুদোল তৌরমখি। মহাক্না নোংচুপ বেঙ্গল চাউখৎনবা কন্না হোৎনখি। মহাক্না খঙবা, কন্না হোৎনবা অমসুং থবক পায়খৎপদগী বেঙ্গলগী শরুক অমা কনবা ঙমখি অমসুং হৌজীক ভারতকী শরুক অমা ওইরি। দোক্তর শ্যামা প্রসাদ মুখর্জীগী ওইনা ভারতকী অপুনবগী শক্তম অসি য়াম্না মরুওই, মসিগীদমক মশাগী চহি ৫২ শুবদা মহাক্কী পুন্সি কৎথোকখি। লাক্লো, ঐখোয় দোক্তর শ্যামা প্রসাদ মুখর্জীগী পাউজেল চাউখৎপা ভারত অমগীদমক ঐখোয় অমত্তা ওইরসি হায়বসি নীংশিংলসি। ঐগী নুংশিরবা ইরৈচাশিং, হৌখিবা চয়োলদা, ঐনা ভিদিও কোলগী খুৎথাংদা সরকারগী স্কিমশিংগী কান্নবা ফংলবশিংগা ৱারী শানবগী খুদোংচাবা অমা ফংখি। ফাইল শুবগী থবক্কী ৱাংমদা লৈবা মীয়ামগী পুন্সিগা হকথেংননা মরি লৈনবা থবকশিং খঙবগী তাঞ্জা অমা ঐনা ফংখি। মীয়াম্না মখোয়গী অনীংবশিং, নুংঙাইবশিং অমসুং মখোয়গী মাইপাকপশিং পাউদমখি। মসি ইচম চম্বা সরকারগী থৌরম অমা ঐঙোন্দা ওইখিদে হায়না ঐনা থাজৈ অমসুং মসি তম্নবগী তাঞ্জা অমা ওইখি অমসুং মীয়ামগী মাইথোংদা হরাওবা উখি অসিদা পেল্লোইদবা কনা য়াওবগে? ঐনা মীচমগী ৱারীশিং তাবা মতমদা ঐগী থম্মোয় তিং লাওনা পানখি। কমন সর্বিস সেন্তরগী খুৎথাংদা অথাপ্পা খুঙ্গংশিংগী নুপীমচাশিং, অহলশিংদা পেন্সনদগী হৌরগা পাসপোর্ত ফাওবা পীরি। ছতিসগরদগী ইচল অমনা কসতার্দ এপল খোমজীল্লি অমসুং মদু আইস ক্রিম শেম্বগী থবক তৌরি। ঝারখান্দগী অঞ্জান প্রকাসনা নহারোল লাখ কয়াগুম জন ঔশদী কেন্দ্রশিং লিংখৎতুনা মনাক নকপা খুঙ্গংশিংদা অহোংবা মমলদা হিদাক ফংহল্লি। চহি অনি অহুমগী মমাংদা থবক থীরম্বা নোংচুপ বেঙ্গলগী নহা অমা হৌজীক মাইপাক্লবা ইন্ত্রপ্রিনর অমা ওইরে; মহাক্না মীওই ১০দগী ১৫ ফাওবা থবক পীরে। তামিলনাদু, পঞ্জাব অমসুং গোৱাগী নহা ওইরিবা মহৈরোইশিংনা মখোয়গী স্কুলগী তিনকরিং লেবতা অমোৎ-অকাই মফম চানা লোইশিন্নবা হিরমদা ৱা খন্নরি। অসিগুম্বা মাইপাকগী ৱারী কয়া য়াম্না ঐঙোন্দা লিরকখ্রবগে হায়বা ঐ খঙদে, মখোয়গী মাইপাকপগী ৱারী ঐঙোন্দা লিরকখিদবা লৈবাক অসিগী মফম অমত্তা লৈত্রে। থৌরম অসিদা সরকারগী মাইপাকপগী ৱারীদগী মীচম মীয়ামগী মাইপাকপগী ৱারীশিংনা হেন্না তাবা ফংবদা ঐনা হরাওই, লৈবাক অসিগী শক্তি, অনৌবা ভারতকী মংলানগী শক্তি অমসুং অনৌবা ভারত অমা ওইরক্নবগী শক্তি অদু ঐনা খঙলে। মখোয়গী অশাওবগী ৱাখল্লোনশিং, মখোয়গী নুংঙাইতবা ৱাখলশিং অমসুং পুন্নবা হোৎনবগী মহুৎতা তোখাই তানবা লম্বী উদ্রবদি পোৎথাবা ঙমদ্রবা মীওই কাংবু অমা খুন্নাই অসিদা লৈরি। অসিগুম্বা ফিবম অসিদা মীচম মীয়াম্না মখোয়গী থাজবশিং, মখোয়গী পুন্সিদা থোকখিবা থৌদোকশিং ফোংদোরকপা অসি সরকারগী মনা নত্তে। মনুং হুনজীনবা খুঙ্গংগী নুপীমচা অমগী থৌদোক অমনা মীওই কোতি ১২৫দা ইথিল পীবা ঙমগনি। তেক্নলোজীগী মতেংনা ভিদিও ব্রিজনা মরম ওইদুনা কান্নবা ফংলবশিংগা মিকুপ খর উনবা অসি য়াম্না নুংঙাইবা, পুক্নিং নুংশিবা অমসুং থবক তৌখিবগী অপেনবা পোকপা তাঞ্জানি। মীয়ামগী য়াইফনবা অদোমগী পুন্সি কৎথোকপগী নুংঙাইবা লৈ অমসুং নঙোন্দা থাজবা পীরি। ইরৈচাশিংদা ঐনা থাগৎপা ফোংদোকচরি। মীওই লাখ ৪০-৫০ ভিদিও ব্রিজ থৌরমদা শরুক য়ারি অমসুং ঐঙোন্দা অনৌবা থৌনা অমা হাপ্পি। ঐনা অমুক হন্না নখোয়দা তৌবীমল খঙবা উৎচরি। ঐগী নুংশিরবা ইরৈচাশিং, ঐনা মতম চুপ্পদা খল্লি, মদুদি ঐখোয়গী অকোয়বদা কদাইদনো অমদা নৎত্রগা করিগুম্বা অফবশিং মতম অয়াম্বদা থোকই। অফবা থবকশিংদা অফবা মীওই কয়া য়াওই। অচুম্বগী মনম ঐখোয়না ফংবা ঙম্মি। মমাংদা, ঐগী ৱাখলদা পোৎশক অমা লাকখি অমসুং মদু অঙকপা অমা ওইখি। অতোপ্পা অমদা, ঐখোয়গী প্রোফেস্নেলশিং অমসুং ইঞ্জিনিয়রশিং লৈরি, অতোপ্পা অমদনা লৌ উরিবা লৌমীশিং অমসুং লৌবুক্তা থবক শুরিবা ইচলশিংনি। মখোয় অসি তোঙান-তোঙানবা শিনফমশিং অসিদা নহাক ঙক্লমগনি, শিনফমশিং অসিগী মরক্ত করি মরি লৈনবগে? মরি লৈনৈ, বেঙ্গলোরদা, কোর্পোরেত প্রোফেস্নেলশিং অমসুং আই তি ইঞ্জিনিয়রশিংনা ‘সমৃধী ত্রস্ত’ শেম্লে অমসুং মখোয়না ত্রস্ত অসি থবক হৌদুনা লৌমীশিংগী ইনকম শরুক অনিদা হেনগৎহল্লে। ত্রস্ত  অসিনা লৌমীশিংগা পুন্না থবক তৌমিন্নদুনা লৌমীশিংগী ইনকম হেনগৎহনবা ঙম্লে। ত্রস্ত অসিনা প্রোফেস্নেলশিং, ইঞ্জিনিয়রশিং অমসুং তেক্নোক্রেৎশিংগা পুন্না থবক তৌমিন্নদুনা ওর্গানিক ফারমিং পায়খৎনবা অমসুং কেস ক্রোপ অমখক থারগা মতৌ করম্না উহৈ মহৈ-মরোংশিংগা পুন্না থামিন্নগদগে হায়বগী ত্রেনীং পীবা হৌরে। মখোয়গী লৌফমদা কেস ক্রোপ অমখক থারগা হিংলম্বা লৌমীশিং অমসুং পোৎথোক য়াম্না থোক্তবদগী শেন্দোং ফংলমদবা অদু ঙসিদি মনা-মশিং থাবদা নত্তনা, মখোয় মশাগী মনা-মশিং য়োনবা ফংলে অমসুং ত্রস্তকী খুৎথাংদা মমল ৱাংনা য়োনবা ঙম্লে। গ্রেন থাবা লৌমীশিংসু ত্রস্ত অসিগা পুন্না থবক তৌমিন্নরি। অমরোমদা, থাবদগী হৌরগা য়োনবা ফাওবদা লৌমীশিংনা মরুওইবা থৌদাং লৌরি, অতোপ্পা অমদা, লৌমীশিংনা শেন্দোং ফংবদা শরুক য়াদুনা মখোয়গী হক ফংনবা হোৎনরি। পোৎথোক ফজনা পুথোকপা ঙম্নবা লৌউ-শিংগী অফবা মরু ফংহন্নবা তোখায়বা সিদ বেঙ্ক অমা শেম্লে। মসিগী থবক অসিদা নুপীশিং য়াওরে অমসুং সিদ বেঙ্কগী থবকশিংদা মখোয়না য়েংশিল্লি। অনৌবা চাংয়েং অসিগীদমক নহারোলশিং অসি ঐনা থাগৎলি। মরূপশিং, অদোমগী নহা ওইবগী শক্তি অদুনা নহা অমদা হেক্তা ইথিল পীরি। ঐখোয়গী লৈবাক্কী নহারোল কয়া শোইদনা অদোমগী ৱেবসাইত্তা চংগনি অমসুং অদোমগী থবক অদু ফজনা য়েংগনি অমসুং মখোয়গী থবকশিংদা মতৌ করম্না মখোয়না শীজীন্নবা য়াগনি হায়বা য়েংগনি। মখোয়গী অনৌবা থবকশিংগীদমক লৈবাক অসিগী নহারোলশিং ঐনা অমুক হন্না থাগৎচরি। মখোয় খর ঐনা খঙলম্বা য়াই, খরনা খঙলমদবা য়াই, অদুবু কান্নবা থবক তৌরিবা মশিং থিঙমদ্রবা মীওই কয়াদা ঐগী মাইকৈদগী য়াইফ-মঙ্গল পীজরি। ঐগী নুংশিরবা ইরৈচাশিং, জী এস তি চৎনবা হৌখিবা চহি অমা ফারে। লৈবাক অসিগী মীয়ামগী মঙলান ওইরিবা ‘লৈবাক অমা, তেক্স অমা’ অদু ঙসিদি মঙফাওনরে। ‘লৈবাক অমা, তেক্স অমা’মাইপাক্না চৎনবগী করিগুম্বা ঐনা কনাগুম্বা অমদা মনা পীবা তারবদি মদু ঐনা লৈবাক অসিগী রাজ্যশিংদা পীগনি। জী এস তি অসি  কোওপরেতিব ফেদেরেলিজমগী অচৌবা খুদম অমনি, মসিদা লৈবাক অসিগী য়াইফনবা রাজ্যশিংনা অমত্তা ওইনা ৱারেপ লৌবদগী অচৌবা তেক্সকী অওনবা অসি পুরকপা ঙমখিবনি। হৌজীক ফাওবদা জী এস তি কাউন্সিলগী মীফম ২৭ পাংথোকখ্রে অমসুং হায়রিবা মীফম অসিদা তোঙান-তোঙানবা রাজনিতী দলশিং শরুক য়াখিবা অসি চাউথোকচনীংঙাইনি, অদুম ওইনমক জী এস তি কাউন্সিলনা লৌখিবা ৱারেপ খুদিংমক অমত্তা ওইনা য়ানখি। জী এস তি চৎনদ্রিঙৈ মমাংদা লৈবাক অসিদা তেক্স মখল ১৭ লৈরম্মি, হৌজীক্তি লৈবাক অসিদা তেক্স মখল অমখক চৎনরে। জী এস তি অসি অপুনবগী মাইপাক খক নত্তনা মসি পুকচেল শেংবগী মাইপাক অমশুনি। মমাংদা, লৈবাক অসিদা তেক্স লৌবা অমসুং মসিগা মরি লৈনবা থবকশিংদা ইন্সপেক্তর রাজগী ৱাকৎশিং পাকশন্না লৈখি। জী এস তিদা ইনফোর্মেসন তেক্নোলোজীনা ইন্সপেক্তরগী মহুৎ শিল্লে। রিতর্নদগী রিবাউন্দ ফাওবগী থবক ইনফোর্মেসন তেক্নোলোজীগী খুৎথাংদা পাংথোক্লে। জী এস তি স্কিম লাকপদগী চেক পোস্তশিং লৈত্রে, মসিনা য়াংনা পোৎ-চৈ পুথোক পুশিন তৌবা ঙম্লে অমসুং লোজীসতিক্কী লমদা কান্নবা পুরক্লে। জী এস তি অসিগী মালেমগী ওইনা খ্বাইদগী চাউবা তেক্সগী অওনবা অমনি। লৈবাক অসিগী মীয়াম্না চৎনবদগী ভারত্ত অসিগুম্বা অচৌবা তেক্সকী অওনবা অসি মাইপাক্না চৎনবা ঙম্বনি। ঐখোয়গী অচৌবা লৈবাক অসিদা অসিগুম্বা তেক্সকী অওনবা অসি পুরকপদা চহি ৫দগী ৭ ফাওবা চংগনি হায়না মীয়াম্না থাজনবনি। অদুবু, লৈবাক অসিগী পুকচেল শেংবা মীয়াম, লৈবাক অসিগী অপুনবা অমসুং অনৌবা তেক্স অসিদা মীয়াম্না শরুক য়াবদগী চহি অমগী মনুংদা চৎনবা ঙমখিবনি। অচৌবা মাইপাকপা অসিমক ভারত মচা কোতি ১২৫ অসিগী মশাগী তোংজবা অমনি। ঐগী নুংশিরবা ইরৈচাশিং, অমুক হন্না, মতেক অসি লোইশিল্লকপদা, ঐনা মথংগী মন কী বাতকী তাঙ্কক অদু অদোমগা উননবা অমসুং অদোমগা ৱারী শান্ননবা খৌরাংনা ঙাইরি। হীরম কয়াদা মাইপাকপা ওইসনু।অদোম্বু ঙমখৈ লৈতনা থাগৎচরি ।                                
                            
                        
                    
