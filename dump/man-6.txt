
                        
                            
                                    মন কী বাত,ওগস্ত ২০১৮ 
                                
                            
                                
                                    ঐগী নুংশিজরবা ইরৈবাকচাশিং, খুরুমজরি। ঙসি লৈবাক অপুনবনা রক্ষা বন্ধনগী কুম্মৈ পাংথোক্লি। ইরৈবাকচা পুম্নমক্তা য়াইফরবা থৌরম অসিগীদমক য়াইফ-পাউজেল পীজরি। রক্ষা বন্ধনগী কুম্মৈ অসি মচিন-মৌপ্বা ওইবশিংগী মরক্তা নুংশিনবা অমসুং থাজনবগী খুদম ওইনা লৌনৈ। কুম্মৈ অসি থাইনদগী হৌনা খুন্নাইগী নুংশি চান্নবগী খুদম ওইদুনা লাক্লি। লৈবাক অসিগী পুৱারীদা লংলা অসিনা মরম ওইদুনা তোঙান তোঙানবা রাজ্যশিং অমদি ধর্মগা মরি লৈনবশিংবু থাজনবগী লংলানা পুন্দুনা থমখিবগী ৱারী কয়া লৈরি। হৌজিক নুমিৎ খরনিগী মতুংদা কৃষ্ণ জন্মাস্তমীগী কুম্মৈ লাক্লগনি। মাইকৈ পুম্নমক্তা হাথী, ঘোরা, পালকী – জয় কনহৈয়া লালকী, গোবিন্দ-গোবিন্দগী খোঞ্জেলনা পুম্নিল নিল্লরগনি। ভগবান কৃষ্ণদা লুপচবা অসিসু মনুংঙাই মখল অমনি। লৈবাক্কী মফম খুদিংদা থোইদোক্না মহারাস্ত্রদা দহী-হাঁদীগী কুম্মৈগীদমক ঐখোয়গী নহাশিংনা শেম শারম্লগনি। ইরৈবাকচা পুম্নমক্তা রক্ষা বন্ধন অমসুং জন্মাস্তমীগীদমক থমোইশেংনা য়াইফ-পাউজেল পীজরি।“প্রধান মন্ত্রী মহোদয়, খুরুমজরি। ঐগী ইমিং চিন্ময়ী কৌই, বেঙ্গলুরু শহরগী বিজয়ভারতী স্কুলদা ক্লাস তেন্দা তমজরি। মহোদয় ঙসি অসি সংস্কৃত লোনগী নুমিৎনি। সংস্কৃত লোন অসি অরাইবা লোন্নি হায়না মীপুম খুদংমক্না খঙনরি। সংস্কৃত লোনগী মগুন অসি মীয়াম পুন্না খঙমিন্ননবগীদমক্তা হায়বীয়ু।”ইবেম্মা চিন্মৈয়ী, সংস্কৃতকী মরমদা ৱাহৈ কয়া ইরক্লি। য়াম্না ফজৈ। নহাক্কী ৱাহৈশিং অসিবু ঐনা থাগৎপা ফোংদোকচরি। সংস্কৃতকী চয়োলনা লাকপদা ইরৈবাকচাশিংগী মফমদা থমোই শেংনা য়াইফ-পাউজেল পীজরি।য়াম্না ফজখ্রবা হিরম অমা ফোংদোকপীরকপগীদমক ইচানুপী চিন্মৈয়ীগী অচৌবা লমন অমা তোন্সিঞ্জরে। মরূপশিং, থৱালগী থানিল অসিদা রক্ষা বন্ধন্দা নত্তনা সংস্কৃতকী নুমিৎসু পাংথোকই। ঐহাক্না অসুক চাউখ্রবা লনগৈ অসিবু শংবীদুনা, শেন্নবীদুনা মীচম-মীয়ামগী মফমদা খঙহনবীরিবশিংগী মফমদা ইকোক নোঞ্জরি। লোন খুদিংমক্কী মশাগী তোঙান তোঙানবা শক্তম লৈজৈ। তমিল লোন অসি মালেমগী খ্বাইদগী লিরবা লোন অমনি। মসিগীদমক্তা ভারতনা চাউথোকচবা পোকচৈ। লোইননা বেদগী মতমদগীনা হৌজিক ফাওবদা সংস্কৃত লোন্না লৌশিং হেনগৎহনবদা অচৌবা থৌদাং লৌবীরিবা অসিগীদমক্তা ভারত মচা ঐখোয় পুম্নমক্না চাউথোকচরি।পুন্সিগী থেংখাং খুদিংদা মরি লৈনবা লৌশিংগী পুক্কৈ অসি সংস্কৃত লোন অমদি মসিগী সাহিত্যদা য়াওই। বিজ্ঞানগীবু ওইরবসু তেক্নোলোজীগীবু ওইরবসু, লৌউ-শিংউ নত্রগা হকশেলগী লমদা ওইরবসু, এস্ত্রোনোমী নত্রগা আর্কিতেকচর, অঙ্ক নত্রগা মেনেজমেন্তপু ওইরবসু, শেনমিৎলোন নত্রগা অকোইবগী ফিভমগী মরমদা ওইরবসু, লোন অসি মরি লৈনরি। মালেমগী শাবগী চাং হেনগৎলক্লিবা অসিবু ঙাকথোক্ননবা ঐখোয়গী বেদশিংদা মচা খাইনা পল্লি। কর্নাতক রাজ্যগী শিবমোগা জিলাগী মত্তুর খুঙ্গংদা খুন্দারিবশিংনা হৌজিকসু ৱারী-ৱাতাই তৌনবদা সংস্কৃত লোন অসি শিজিন্নরি।অদোম্না ৱাফম অমা খঙবীবদা য়াম্না অঙকপা পোকপীগনি মদুদি সংস্কৃত লোন অসি ৱাহৈ কয়া শেম্বা ঙম্মি। লোন অসিগী ৱাহৈ মপুং লিশিং অনি, তুংদা নপ্পা হায়বদি সফিক্স ২০০, মাংদা নপ্পা হায়বদি প্রিফিক্স ২২ লৈ অমসুং খু্ন্নাই অমগী ৱাহৈ মশিং থিঙমদনা শেম্বা ঙম্মি অমসুং মরম অসিনা কুপ্পদগী কুপ্লবা ৱাখল্লোন নত্রগা হিরম অমবু য়াম্না কুপ্না শন্দোক্না তাকপা ঙম্মি। মসিনি সংস্কৃত লোনগী থোইদোকপা মশক। ঙসি ঐখোয়না করিগুম্বা ৱাফম অমবু থৱাই হাপ্ননবগীদমক্তা ইংলিশকী কোতেসন শিজিন্নৈ। মরক মরক্তা শৈরেংনচিংবশিংসু থেৎনৈ। অদুবু সংস্কৃতকী ফজরবা ৱাহৈশিং অসিবু খঙবা মীওইশিংনদি ৱাহৈ খজিক্তংদা ফজবা ৱাখল্লোন খঙহনবা ঙম্বা সংস্কৃত ৱাহৈ ওইনা শিজিন্নৈ। অমরোমদা ঐখোয়গী চৎন-লোনচৎকা য়াম্না নক্নবা মরম্না ৱাহৈশিং অদু চুশিন্নহনবদা য়াম্না লাইনা থোকই।পুন্সিদা তাকপী-তম্বীরিবা ওজাগী মগুন ফোংদোকপদা অসুম্না হায় –একম্পি অক্ষরমস্তু, গুরুঃ শিশ্যং প্রবোধয়েৎ।পৃথিব্যাং নাসিত তদ্র-দ্রব্যং, য়দ-দত্তা হৃয়নৃনী ভবেৎ।হায়বদি করিগুম্বা ওজা অমনা মাগী মহৈরোই অদুদা ময়েক অমখক্তং তম্বীবা ওইরগসু মদুগী লমন শিংননবা মালেম অসিদা করিগুম্বা পোৎ নত্রগা লন অমত্তা লৈতে। লাক্কদৌরিবা ওজাগী নুমিৎ অসি ঐখোয়না অসিগুম্বা ৱাখল্লোন অমগা লোইননা পাংথোকসি। মহৈ অমসুং তাকপী-তম্বীবা ওজা হায়বা অসি মপান নাইদে, মমল নাইদে, অতাংবনি। অঙাং অমগী ৱাখল্লোনবু অচুম্বা মাইকৈদা লমজিংবগী থৌদাং অসি মমাগী মথংদা তাকপী-তম্বীরিবা ওজানি। মসিগী মমি অসি পুন্সি চুপ্পা তাদুনা লৈগনি। ওজাগী নুমিৎনা লাকপদা অথোইবা মীশক অমদি লৈবাক অসিগী হান্নগী রাস্ত্রপতি ভারত রত্ন দা. সর্বপল্লী রাধাকৃষ্ণনজীবু ঐখোয়না মতম পুম্বদা নীংশিংই। মাগী মপোক নুমিৎপু লৈবাক অপুনবনা ওজাগী নুমিৎ হায়না পাংথোক্লি। ঐহাক্না লমদম অসিগী ওজা পুম্নমকপু লাক্লিবা ওজাগী নুমিৎ অসিগীদমক য়াইফ-পাউজেল পীজরি অমসুং বিজ্ঞান, মহৈ-মশিং অমসুং মহৈরোইশিংগী মফমদা থম্লিবা অদোমগী কৎথোকপগী ৱাখল্লোন অদুবু থাগৎচরি।ঐগী নুংশিরবা ইরৈবাকচাশিং, শুব-নোম্বা কনবা ঐখোয়গী লৌমীশিংগীদমক্তা কুমগী নোংনা অনৌবা আশা কয়া পুদুনা লাক্লি। য়াক্লবা কালেনগী মৈশাদা খুইথরুরবা উপাল ৱাপালশিং অমসুং কংলুরবা পুখ্রি খোংবালশিংবু অনৌবা মপোক অমা পোকহল্লি। অদুবু মসিনা করি করিগুম্বদা নোং হেন্না চুহল্লবদি অমাং-অতা থোকহল্লি অমসুং ঈশিং ইচাউসু থোকহল্লি। মহৌশা লাইরেম্বীনা মফম অমদগী মফম অমদনা হেন্না নোং কা হেন্না চুহল্লি। কেরলদা ইচাউনা মীয়ামগী পুন্সিদা অচৌবা অহোংবা অমা পুরকখিবা অদু ঐখোয়না উরে। ঙসি অসিগুম্বা ফিভম অসিদা লৈবাক অপুনবনা কেরলগীদমক্তা লেপ্লি। ইমুং-মনুংগী মীওইশিং কাইনখ্রবা মীওইশিংগী অৱাবদা শরুক য়াজরি। পুন্সি চুপ্পা তাল্লকখিবশিং মাং-তাকখিবশিং অদু পুন্না শিংবদি ঙম্বা নত্তে অদুবু অৱাবা তারবা মীওইশিং অদুদা হায়জনীংবদি ভারত মচা ক্রোর ১২৫না অৱাবগী পুংফম অসিদা নখোয়গীদমক্তা লেপ্লি। মহৌশাগী অৱাবা থৌদোক অসিদা শোক্ল-পল্লবা মীওইশিংসু থুনা ফগৎলক্নবগীদমক্তা ঐহাক্না ঈশ্বরগী মফমদা থৌনীজরি। রাজ্যসিগী মীয়ামগী থাজবা অমদি মপাল নাইদ্রবা থৌনাগী মতেংনা য়াম্না থুনা কেরলনা অমুক হৌগৎলক্কনি হায়বসি ঐগী থাজবনি।খংহৌদনা হৌরকপা খুদোংথিবশিং অসিনা ওইহল্লম্বা অমাং-অতাশিং অদু লাইবক থিবনি। অদুবু অসিগুম্বা খুদোংথিবশিং অসিগী মতমদা মীওইবা অমগী পুকচেল অদু উবা ফংই। কচ্ছদগী কামরুপ অমদি কশ্মীরদগী কন্যকুমারী ফাওবা মীয়াম্না মাগী মাগী অঙম্বা মতেং পাংনরি। কেরলবু ওইরো, নত্রগা হিন্দুস্তানগী জিলা, মফম অমা ওইরবসু খুদোংথিবা থোক্লিবা মফম অদুগী মীয়াম অদু হান্নগী পুন্সিদা হঞ্জিল্লক্ননবা হৌৎনৈ। অঙাং অহল খাইদনা পুম্নমক্না মানা মানা ঙম্বা মতেং পাংনরি। মীপুম খুদিংমক্না কেরলগী মীওইশিংগী অৱাবা অদু খরদংতা ওইরবসু হন্থহনবা ঙম্ননবা মখোয়গী অৱাবদা শরুক য়াননবা হোৎনরি। আর্মদ ফোর্সকী লান্মীশিংনা কেরলদা চৎথরিবা মী কনবগী থবক অসিগী মপুং ওইবা থৌদাং য়ারি। মখোয়না ঈশিং-ইচাউ মায়োক্নরিবা মীওইশিংবু হোন্দোক্নবা, কন্নবা হোৎনবদা অৱা-অনা থিদ্রি। এয়র ফোর্স, নেভী, আর্মী, বি.এস.এফ., সি.আই.এস.এফ., আর.এ.এফ. পুম্নমক্না মতেং পাংবা অমদি মী কনবগী খোংজংদা অচৌবা থৌদাং য়াখি। ঐহাক্না এন.দি.আর.এফ.কী থৌনা ফবা হোৎনবা কনবা অদুবুসু মতাং অসিদা পঞ্জনীংই। অৱাবগী পুংফম অসিদা মখোয়না থোইদোক-হেন্দোকপা মথৌ পাংথোকখি। এন.দি.আর.এফ.কী কৎথোকপা অমদি চপ য়ুংনা লেপতুনা তৌগদবা থবক পাংথোক্নবা হোৎনবা অদু ভারত মচা খুদিংমক্কী থমোইদা নৌহৌননা থাজবা অমা পোকহল্লে। ঙরাং অসি ওনমগী কুম্মৈনি। কুম্মৈ অসিনা লাকপদা লৈবাক অসিবু থোইদোক হেন্দোক্না কেরলবু মহৌশাগী তমথিরবা থৌওং অদুনা থোকহনখিবা অৱা-অনা অদুদগী থুনা কোকহনবা ঙম্ননবগীদমক্তা থৌনা হাপ্পীনবা ঈশ্বরদা থৌনীজসি। ঐহাক্না অমুক্কা হন্না লৈবাক মীয়ামগী মহুৎশিন্দুনা কেরল অমদি লৈবাক্কী অৱা-অনা তারবা মফমশিংগী মীওইশিংদা মখোয়গীদমক্তা ঐখোয় লৈরি হায়বগী থাজবা অসি পীজরি।ঐগী নুংশিজরবা ইরৈবাকচাশিং, ঐহাক্না হন্দক্কী ‘মন কী বাত’কীদমক্তা ফোংদোকপীরকপা ৱাফমশিং অদু উরুবদা লৈবাক অসিগী মীয়াম্না ৱাফম অমা খক্তদা য়াম্না ইবীরকখি। হিরম্না – ‘ঐখোয় পুম্নমক্কী নুংশিজরবা শ্রীমান অতল বিহারী ভাজপেয়ী’নি। গাজিয়াবাদতগী কীর্তি, সোনীপত্তগী স্বাতি বৎস, কেরলদগী ভাই প্রবিন, নোংচুপ বঙ্গালদগী দোক্তর স্বপ্ন বেনর্জী, বিহারগী কতিহারদগী অখিলেশ পান্দেনচিংবা মীওই কয়ামরুম্না নরেন্দ্র মোদী মোবাইল এপ অমদি মাই গোবতা অতলজীগী পুন্সিগী মতাংদা ঙাংবীনবা হায়বীরকই। ওগস্তকী তাং ১৬তা অতলজী লৈখিদবগী পাউ তাবদা লৈবাক অসিগী অমদি মালেমগী মীওই কয়ানা অৱাবগী ইপাক্তা লুপ্নখি। চহি ১৪গী মমাংদা প্রধান মন্ত্রীগী ফম থাদোকখ্রবা লৈবাক্কী লুচীংবা, চহি তরারোম অসি হকথেংনবা লৈঙাকলোন অসিদগী লাপথোকখ্রবা, পাউশিংদা, মীয়াম তিনবা মফমশিংদা উখিদ্রবা মীওইনি। চহি ১০গী মতম অসি য়াম্না শাংখ্রবা মতম্নি। অদুবু ওগস্ত ১৬কী মতুংদগীদি লৈবাক অসিগী অমদি মালেমগী মীয়াম্না শাংলবা তহি ১০ অদু মিৎকুপ অমগা মান্নহনখ্রে। খেন্নবা অমত্তা থমখিদ্রে। অতলজীগী মফমদা লৈরিবা নুংশিবা থাজবা অমদি মহাক কাইনবগী নুংঙাইতবা ৱাখলনা লৈবাক অসিনা উংলিবা অসি মহাক্কী মতিক-মঙাল অদুননি। হৌখিবা নুমিৎ খরনি অসিদা অতলজীগী থোইদোকপা মশক-মওং কয়া পুথোক্নকরক্লি। মীয়াম্না মহাকপু অথোইবা পর্লিয়মেন্তরিয়ান, থমোই পেৎথহনবা ঙম্বা অইবা, অফবা ৱাঙাংলোই অমদি মীয়াম্না য়াবা প্রধান মন্ত্রী অমা ওইনা নীংশিংখি অমসুং নীংশিংনরি। অফবা লৈঙাক হায়বদি গুদ গবর্নেন্সপু মীয়ামগী মফমদা খঙহনবগীদমক্তা লৈবাক অসিনা মতম লৈবা খিবিক্তা অতলজীবু নীংশিংদুনা লৈহৌরগনি। অদুবু ঙসি ঐহাক্না অতলজীগী মতিক-মঙাল অদুগী অতোপ্পা অচৌবা শক্লোন অমসু খঙহঞ্জনীংই মদুদি অতলজীনা ভারত্তা লৈঙাক্লোনগী চৎন-লোনচৎ অমা পীবীরম্মি। মহাক্না লৈঙাক্লোনগী চৎন-লোনচৎতা অহোংবা অমা পুরক্নবা হোৎনখিবা অমদি মদুবু চপ চাবা উচল অমদা হাপ্নবা হোৎনখিবা অদুনা ভারত্তা য়াম্না কান্নহনখি অমসুং তুংদসু য়াম্না কান্নরকখিগনি। মসি ঐগী থাজবনি। ভারতনা মতম লৈবা খিবিক্তা ৯১ শুবা রিভাইস এক্ত ২০০৩গীদমক্তা অতলজীগী লমন তোন্সিঞ্জরবনি। অহোংবা অসিনা ভারতকী লৈঙাক্লোন্দা অচৌবা অওনবা অনি পুরকখি। অহানবদা রাজ্যশিংগী বিধানসভাগী মন্ত্রীমন্দলশিংগী শকওং অসি শিৎ মশিংগী শুপ্নতগী চাদা তরামঙা ওইহনখি।অনিশুবদা পার্তী হোংদোক-হোংজিনগী মায়োক্তা লৈবা আইন অদু শরুক অহুম থোকপগী অমগী মহুত্তা অহুম থোকপগী অনি ওইহনখি। মসিগা লোইননা পার্তী হোংদোক-হোংজিনগীদমক মতিক চাদবগী আইনসু শেমখি।চহি কয়া চুপ্না ভারত্তা অচৌবা মন্ত্রীমন্দলগী শক্তম লৈরম্বা অদু থবক য়েন্থোক্নবগী নত্তে রাজনীতি তৌবশিংগী পেন্ননবনি। অতলজীনা মদু শেংদোকখ্রে। খোংথাং অসিনা শেল অমসুং পোৎথোক কয়া কঞ্জবা ঙম্লে। লোইননা মথৌ তৌবা ঙম্বগী পাঙ্গলসু হাপকৎলে। অতলজী অশেংবা লৈবাক নীংবা মীশক অমনি। মহাক্কী মতমদা বজেৎ পুথোকপগী মতম ওন্থোকখি। হান্না অংগ্রেজশিংগী মতৌ তমদুনা নুমিদাং ৱাইরম পুং ৫দা পুথোক্লম্মি। মরমদি মতম অদু লন্দন্দা পর্লিয়মেন্ত হৌবা মতম্নি। ২০০১দগী অতলজীনা বজেৎ পুথোকপগী মতম অসি নুমিদাংৱাইরম পুং ৫দগী ওন্থোক্লগা অয়ুক পুং ১১দা পাংথোকখি। ভারতকী ফিরালগী কোদ অসি ‘অতোপ্পা নীং খা তম্বা অমা’ হায়না অতলজীগী মতমদা শেমখি অমসুং ২০০২দগী চৎনবা হৌখি। কোদ অসিদা নিয়ম কয়া শেমখি, মদুনা মীয়াম তিনবা মফমদা মচু অহুমগী ফিরাল পাইহনবা য়ারে। মসিগা লোইননা ভারত মচাশিংনা মখোয়গী লৈবাক্কী ফিরাল পাইহনবগী খুদোংচাবা অদুসু ফংজরে। মীয়াম্না উবীরে অতলজীনা লৈবাক অসিদা মীখলগীবু ওইরো নত্রগা মীয়ামগী লুচীংবগীবু ওইরো মখোয়গী মরি লৈনবা থবকশিংগী মওং মতৌদা শেমদোক-শেমজিন কয়া অমা তৌবীখি। মতৌ অসুম্না হৌজিকমকসু কেন্দ্র অমসুং রাজ্যগী মীখল অসি পুন্না পাংথোমিন্ননবা কন্না খন্নরি। হিরম অসিদা রুলিং অমসুং ওপোজিসন অনিমক্না মখোয় মখোয়গী ওইবা ৱাফম পোংদোক্নরি। মসি য়াম্না ফবা ৱাফম অমনি অদুগা দেমোক্রেসীগী অফবা খুদম অমসুনি। ঐনা হায়জনীংবদি দেমোক্রেসীবু মপাঙ্গল কলহন্নবা হোৎনবনা অতলজীদা কৎচবা অথোইবা শ্রদ্ধাঞ্জলি ওইগনি।ঐগী নুংশিরবা ইরৈবাকচাশিং, মতম অসিদা লৈবাক মচা ক্রোর কয়াগী ৱাখল অসি জকার্তাদা পাংথোক্লিবা এশিয়ন গেম্সতা থম্নরি। নুমিৎ খুদিংগী মীয়াম্না খ্বাইদগী ইহান হান্না পাউ-চে, তেলিভিজন, পাউশিংদা, সোসিয়েল মীদিয়াদা মিৎয়েং থম্নরি অমসুং করম্বা ভারতকী শান্নরোইনা মেদল লৌরবগে হায়বদু য়েংনৈ। এশিয়ন গেম্স হৌজিকসু চৎথরি। ঐনা লৈবাক অসিগী মেদল লৌরক্লবা শান্নরোই পুম্নমক্তা নুংঙাইবা ফোংদোকচরি। শান্নগদবা ৱাৎলিবা শান্নরোইশিং অদুদসু ঐনা হন্না হন্না য়াইফ-মঙ্গল পীজরি। ভারতকী শান্নরোইশিংনা মরু ওইনা শুতিং অমসুং রেসলিংদা ফজনা শান্নরি অদুবু ঐখোয়গী শান্নরোইশিংনা থোইদোক্না খুৎলোইদ্রিবা ৱুশু অমসুং রোৱিংগুম্বা মশান্নশিং অদুদসু মেদল লৌরক্লি। মসি শুপ্নগী মেদল খক্তা নত্তে মসিদি ভারতকী মশান্না অমদি শান্নরোইশিংগী থৌনাগী খুদম্নি। লৈবাক্কীদমক মেদল লৌরক্লিবশিং অসিদা ঐখোয়গী ইচানুপীশিং য়াম্না য়াওরি। লোইননা মেদল ফংলক্লিবশিং অসি চহি ১৫-১৬কী লোঙ্গা ওইবা নহাশিংসু য়াওরি। হেন্না নুংঙাইরিবদি মেদল ফংলক্লিবশিং অসিদা অয়াম্বদি অপীকপা কাংলুপ অমসুং খুঙ্গংগী শান্নরোই কয়া য়াওরকপা অসিনি। মখোয়না কন্না হোৎনজদুনা মাই পাকপা অসি ফংলকখিবনি।ওগস্ত ২৯ অসি জাতিগী শান্ন-খোৎনবগী নুমিৎনি। নুমিৎ অসিনা লাকপদা শান্ন-খোৎনববু নুংশিজবা মীওই খুদিংমক্তা য়াইফ-পাউজেল পীজবগা লোইননা হোকীগী মিত্রং হৈবা অথোইবা শান্নরোই শ্রী ধ্যানচন্দা শ্রদ্ধাঞ্জলি কৎচরি।ইরৈবাকচা খুদিংমক্তা ঐহাক্না হায়জনীংবদি ময়াম শোইদনা শান্নবীয়ু অমসুং ইশাগী ফিৎনেসতা পুক্নীং চংবীয়ু মরমদি মশা ফবা ভারতনা চাউখৎপা ভারত শেম্বা ঙমগদৌরিবনি। ভারতনা ফিৎ ওইরবা মতমদতা তুংগী মঙাল নাইবা ভারত অমা শেম্বা ঙমগদৌরিবনি। অমুক্কা হন্না এশিয়ন গেম্সতা মেদল লৌরক্লবশিংগী মফমদা নুংঙাইবা ফোংদোকচরি লোইননা অতৈ শান্নরোইশিংসু নীংথিজনা শান্নবা ওইরসনু। পুম্নমক্কী মফমদসু জাতিগী শান্ন-খোৎনবগী নুমিৎকীদমক য়াইফ-পাউজেল পীজরি।“খুরুমজরি প্রধান মন্ত্রীজী! ঐহাক কানপুরদগী ভাবনা ত্রিপাথীনি, ইঞ্জিনীয়রিংগী মহৈরোই অমনি। অদোম্না হৌখিবা মন কী বাত্তা কোলেজ কাগদবা মহৈরোইশিংদা ৱারী শাবীখি অমসুং মদুগী মমাংদা দোক্তর অমসুং চার্তর একাউন্তেন্তকা লোইননা ৱারী শাবীখি। ঐহাক্না অদোমদা হায়জনীংবদি লাক্কদৌরিবা সেপ্তেম্বর ১৫ অসি ইঞ্জিনীয়রশিংগী নুমিৎ হায়না পাংথোক্কদৌরি। তাঞ্জা অসিদা অদোম্না করিগুম্বা খরদং ঐগুম্বী ইঞ্জিনীয়রিং তম্লিবী মহৈরোইশিংদা ফোংদোকপীরগদি ঐখোয়গী থৌনা হাপকৎপীবগা লোইননা য়াম্না নুংঙাইজগনি অমসুং লোইননা তুংদা লৈবাক্কীদমক করিগুম্বা খরা তৌজনবা থৌনা ফংগনি, থাগৎচরি।” খুরুমজরি ভাবনাজী, ঐনা অদোমগী ৱাখল্লোন অদুবু ইকাই খুম্নবা উৎচরি। ঐখোয় পুম্নমক্না চেক অমসুং নুংনা য়ুম অমসুং ফুরা কয়া শাবা উরে অদুবু অদোম্না থাজবীবরা ঙসিদগী চহি লিশিং অনি চানিগী মমাংদা চাউখ্রবা নুংজাউগী চিং অমদা হক্লগা চাউখ্রবা অমসুং অঙকপনা থল্লবা লাইশঙ অমা শাখি। লাইশঙ অদুদি মহারাস্ত্রগী এলোরাদা লৈবা কৈলাশনাথ লাইশঙনি। করিগুম্বা মীওই অমনা ঙসিদগী চহি লিশিং অমগী মমাংদা মীতর ৬০দগী হেন্না শাংবা য়ুম্বী অমা শেমখি অমসুং মদুগী মতোন্দা গ্রেনাইৎকী চাউরাক্না তোন ৮০ মুক লুম্বা নুংজাও অমা খিল্লম্মি হায়না হায়রবদি মদু থাজবা ঙম্বীগদ্রা! হায়রিবা ইঞ্জিনীয়রিং অমসুং আর্কিতেকচরগী অঙকপা অপুনবা অসি তমিলনাদুগী তঞ্জাবুরগী কাবৃহদেশ্বর লাইশঙদা উবা ফংগনি। গুজরাতকী পাতন্দা ১১ শুবা চহি চাগী রানীগী পুখ্রি উরুবদা পুম্নমক্না অঙকপা পোক্নৈ। ভারত অসি ইঞ্জিনীয়রশিংগী চাংয়েং শঙ ওইদুনা লাক্লি। ভারত্তা ইঞ্জিনীয়র কয়া অমা পোকখ্রে, মখোয়না ওইথোক্লোইদবা কয়া অমা ওইথোকহনখ্রে। ঐখোয়গী লৈবাক অসিগী মমল য়াম্লবা ইঞ্জিনীয়রশিংগী মরক্তা পনবা য়াবা অমদি ভারতন রত্ন দা. এম. বিশ্বেশ্বরৈয়ানি। মহাক্না কাবেরী তুরেলদা শারম্বা কৃষ্ণরাজ সাগর দাম্না লৌমী লাখ কয়া অমসুং মীওই কয়াদা কান্নবা পীরি। লৈবাক অসিগী মফম অমদি মদুদা লৈবা মীওইশিংনা মহাকপু লাই মক্নি খন্না খুরুম্নরি। অমসুং লৈবাক অপুনবনা মহাকপু ইকাই খুম্নবা অমদি থাজবগা লোইননা নীংশিংনরি। মহাকপু নীংশিংলদুনা সেপ্তেম্বর ১৫ অসিবু ইঞ্জিনীয়রশিংগী নুমিৎ ওইনা পাংথোক্নরি। মহাক্কী খুদুং ইন্দুনা চৎপদগী ঐখোয়গী লৈবাক অসিগী ইঞ্জিনীয়রশিংনা মালেম অসিদা মখোয়গী ওইবা তোঙানবা মশক অমা তাকপা ঙম্লে। ইঞ্জিনীয়রিংগী তাইবংদা অঙকপশিংগী ৱাফম লাকপদা ২০০১দা গুজরাত্তা থোকখিবা তমথিরবা য়ুহা হাবা অদু নীংশিংলকই। মতম অদুদা ঐহাক ভোলুন্তিয়র অমা ওইনা থবক য়াওজখি। মদুগা মরি লৈননা খুঙ্গং অমদা চৎপগী খুদোংচাবা ফংজখি। মফম অদুদা চহি ১০০ হেল্লবী ইমা অমগা উনজখি। ইমা অদুনা হায়বীরকখি মদুদি য়েংউ মসি ঐগী য়ুম্নি, মসি য়ুহা অহুমলক থেংনখ্রে অদুবু নখোয়না অকাই অতোই অমত্তা য়ুম অসিদা উবা ফংলোই। মসি ঐখোয়গী ইপা ইপুশিংনা মফম অসিগী ঈশিং-নুংশিৎকী ফিভমগা চান্ননা য়ুম অসি শাবীরম্বননি। মহাক্কী ৱাফম অদু মুন্না খল্লুরবা তুংদা ঐহাক্না খঙলকখিবদি চহি চা কয়াগী মমাংদসু ইঞ্জিনীয়রশিংনা মফম মফমদুগী ঈশিং নুংশিৎকা চান্ননা য়ুম-কৈ শারম্মি মদুনা য়ুম কয়া খুদোংথিবা নংলমদে। ঙসি ঐখোয়না ইঞ্জিনীয়রশিংগী নুমিৎ পাংথোকপা মতমদা তুংগীদমক খনবা তাই। মফম কয়াদা ৱর্কশোপ পাংথোকপা তাই। ৱর্কশোপ অদুদা ঐখোয়না নৈনগদবা হিরমদি হোংলক্লিবা মতম অসিগী মতুং ইন্না অনৌ অনৌবা করি তমগনি? হৌজিক দিজাস্তর মেনেজমেন্ত অসি য়াম্না অচৌবা থবক অমা ওইরে। মহৌশাগী ওইবা খুদোংথিবা অসিনা মালেম পুম্বগী পুক্নীং চিংশিল্লি। অসিগুম্বা মতাং অসিদা স্ত্রকচরেল ইঞ্জিনীয়রিংগী করম্বা অনৌবা শক্লোন লৌহনবা য়াবগে হায়বদু মহৈরোইশিংদা তম্বীগদবনি। মতৌ করম্না কন্সত্রক্সনশিং অদুবু ইকো ফ্রেন্দলী ওইহনবা য়াগদগে? ইরমদমগী পোৎথোকশিং অসিবু মতৌ করম্না মগুন হাপকৎপগা লোইননা জেরো ৱেস্ত ওইহনবা হায়বা ৱাফমশিং অসি ইঞ্জিনীয়রশিংগী নুমিৎ পাংথোকপা মতমদা ঐখোয়না শোইদনা খন্নগদবনি।নুংশিরবা ইরৈবাকচাশিং! হৌজিক অসি কুম্মৈগী মতম্নি অমসুং মসিগা লোইননা দীৱালীগী শেম শাবা হৌনরে। ‘মন কী বাত’তা লেপ্তনা উনখিসি, পুক্নীংগী ৱাফম কয়া ফোংদোকমিন্নখিসি অমসুং পুক্নীং চংনা লৈবাক চাউখৎমিন্নহনখিসি। ৱাল্লোন অসিগা লোইননা অদোম পুম্নমকপু হন্না হন্না য়াইফ-পাউজেল পীজরি। থাগৎচরি। অমুক উনরসি।                                
                            
                        
                    
