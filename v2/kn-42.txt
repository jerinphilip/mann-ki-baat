
                        
                            
                                    ಪ್ರಧಾನಮಂತ್ರಿ ನರೇಂದ್ರ ಮೋದಿ ಅವರ ಮನ್ ಕಿ ಬಾತ್  
                                
                            
                                
                                    ಖಾದಿಯನ್ನು ಒಪ್ಪಿ ಅಪ್ಪಿಕೊಳ್ಳುವಂತೆ ಪ್ರಧಾನಮಂತ್ರಿ ನರೇಂದ್ರ ಮೋದಿ ಅವರು ದೇಶಕ್ಕೆ ಕರೆ ನೀಡಿದ್ದಾರೆ. ಇದು ನಮ್ಮ ದೇಶದ ಸಂಸ್ಕೃತಿಯನ್ನು ಪ್ರತಿನಿಧಿಸುತ್ತದೆ ಎಂದು ಅವರು ಹೇಳಿದ್ದಾರೆ.ಆಕಾಶವಾಣಿಯಲ್ಲಿಂದು ತಮ್ಮ ಮನ್ ಕಿ ಬಾತ್ನ ೧೬ನೇ ಆವೃತ್ತಿಯಲ್ಲಿ ಮಾತನಾಡಿದ ಅವರು, ಖಾದಿ ಮಹಾತ್ಮಾ ಗಾಂಧಿ ಅವರ ಪರಂಪರೆಯಾಗಿದ್ದು, ಇದು ದೇಶದ ಕೋಟ್ಯಂತರ ಜನರಿಗೆ ಉದ್ಯೋಗ ಒದಗಿಸುವ ಶಕ್ತಿ ಹೊಂದಿದೆ ಎಂದು ಹೇಳಿದರು. ಖಾದಿ ಈಗ ದೇಶದ ಯುವಜನರ ಸಂಕೇತ ಮತ್ತು ಆಸಕ್ತಿಯ ಕೇಂದ್ರವಾಗಿದೆ ಎಂದು ಅವರು ಹೇಳಿದರು. ರೈಲ್ವೆ ಸಚಿವಾಲಯ, ಪೊಲೀಸ್, ಭಾರತೀಯ ನೌಕಾಪಡೆ, ಉತ್ತರಾಖಂಡದ ಅಂಚೆ ಇಲಾಖೆ ಮತ್ತು ಹಲವು ಇಲಾಖೆಗಳು ಖಾದಿಯ ಉತ್ತೇಜನಕ್ಕೆ ಕ್ರಮ ಕೈಗೊಂಡಿವೆ ಎಂದು ಅವರು ತಿಳಿಸಿದರು.ಇತ್ತೀಚೆಗೆ ಆರಂಭಿಸಲಾಗಿರುವ ಪ್ರಧಾನಮಂತ್ರಿ ಫಸಲು ಬಿಮಾ ಯೋಜನೆಯ ಲಾಭದ ಬಗ್ಗೆ ಪ್ರಸ್ತಾಪಿಸಿದ ಅವರು, ವ್ಯಾಪಕ ಅರಿವು ಮೂಡಿಸಿ ಇನ್ನೆರಡು ವರ್ಷಗಳಲ್ಲಿ ದೇಶದ ರೈತ ಸಮುದಾಯದ ಕನಿಷ್ಠ ಶೇಕಡ ೫೦ರಷ್ಟು ಮಂದಿಯನ್ನು ವಿಮೆ ವ್ಯಾಪ್ತಿಗೆ ತರಬೇಕು ಎಂದರು. ಪ್ರಧಾನಮಂತ್ರಿ ಫಸಲು ಬಿಮಾ ಯೋಜನೆ ಮೂಲಕ ಕೇಂದ್ರ ಸರ್ಕಾರ ರೈತರಿಗೆ ದೊಡ್ಡ ಕೊಡುಗೆ ನೀಡಿದೆ ಎಂದು ಅವರು ಹೇಳಿದರು.ಹಲವು ವರ್ಷಗಳಿಂದ ಬೆಳೆ ವಿಮೆ ಬಗ್ಗೆ ಮಾತನಾಡಲಾಗುತ್ತಿತ್ತಾದರೂ ದೇಶದ ಶೇಕಡ ೨೦ರಿಂದ ೨೫ರಷ್ಟು ರೈತರಿಗೂ ಇದರ ಲಾಭ ದೊರಕುತ್ತಿರಲಿಲ್ಲ ಎಂದರು.ಈ ಬಾರಿ ಈ ಯೋಜನೆಗ ವ್ಯಾಪಕ ಸ್ವೀಕಾರಾರ್ಹತೆ ವ್ಯಕ್ತವಾಗಿದ್ದು, ತಾಂತ್ರಿಕತೆಯ ಬಳಕೆ ತ್ವರಿತ ನಿರ್ಧರಣೆ ಮತ್ತು ಪರಿಹಾರ ವಿತರಣೆಯ ಖಾತ್ರಿ ಒದಗಿಸಲಿದೆ ಎಂದು ಹೇಳಿದರು. ಮುಂಗಾರು ಹಂಗಾಮಿಗೆ ವಿಮಾ ಕಂತನ್ನು ಕೇವಲ ಶೇಕಡ ೨ ಇದ್ದರೆ, ಹಿಂಗಾರು ಬೆಳೆಗೆ ಪ್ರತಿಶತ ಒಂದೂವರೆ ನಿಗದಿ ಪಡಿಸಲಾಗಿದೆ ಎಂದರು.ಇತ್ತೀಚೆಗೆ ಆರಂಭಿಸಲಾಗಿರುವ ನವೋದ್ಯಮ ಭಾರತ ಕಾರ್ಯಕ್ರಮವು ಕೇವಲ ಮಾಹಿತಿ ತಂತ್ರಜ್ಞಾನ ಕ್ಷೇತ್ರದ ಉಪಕ್ರಮಗಳಿಗೆ ಮಾತ್ರವೇ ಸೀಮಿತವಾಗಿರದೆ ಅದು ಯುವ ಜನತೆಗೆ ಅಗಣಿತ ಇತರ ಅವಕಾಶಗಳನ್ನು ಒದಗಿಸಲಿದೆ ಎಂದರು. ಐ.ಐ.ಎಂ.ನ ಕೆಲವು ಪದವೀಧರರು ಸಿಕ್ಕಿಂನಲ್ಲಿ ಹೇಗೆ ನವೋದ್ಯಮ ನಡೆಸುತ್ತಿದ್ದಾರೆ ಎಂಬ ಉದಾಹರಣೆ ನೀಡಿದರು.ಅಂತಾರಾಷ್ಟ್ರೀಯ ನೌಕಾಪಡೆ ಪರಾಮರ್ಶೆ ಬಗ್ಗೆ ಮಾತನಾಡಿದ ನರೇಂದ್ರ ಮೋದಿ ಅವರು, ಫೆಬ್ರವರಿ ೪ರಿಂದ ೮ರವರೆಗೆ ವಿಶಾಖಪಟ್ಟಣದಲ್ಲಿ ನೌಕಾಬಲ ಉತ್ಸವ ನಡೆಯುತ್ತದೆ. ಜಗತ್ತಿನ ಸೇನಾ ಶಕ್ತಿಗಳನ್ನು ಭಾರತದೊಂದಿಗೆ ಸಹಯೋಗ ಹೊಂದಲು ಕಲ್ಪಿಸಲಾಗಿರುವ ಅವಕಾಶದ ಒಂದು ಪ್ರಯತ್ನ ಇದು ಎಂದರು. ಬೇಟಿ ಬಚಾವೊ - ಬೇಟಿ ಪಢಾವೊ ವಿನೂತನ ಕಾರ್ಯಕ್ರಮಕ್ಕೆ ಹರಿಯಾಣ ಮತ್ತು ಗುಜರಾತ್ ರಾಜ್ಯಗಳು ಹೆಚ್ಚು ಉತ್ಕರ್ಷ ನೀಡುತ್ತಿವೆ, ಗಣರಾಜ್ಯೋತ್ಸವ ದಿನದಂದು ಅತ್ಯಂತ ಹಿಂದುಳಿದ ಪ್ರದೇಶಗಳಲ್ಲಿ ಹೆಚ್ಚು ಶಿಕ್ಷಿತ ವಿದ್ಯಾರ್ಥಿನಿಯರಿಂದ ರಾಷ್ಟ್ರಧ್ವಜ ಹಾರಿಸಲಾಗಿದೆ ಎಂದು ಹರ್ಷ ವ್ಯಕ್ತಪಡಿಸಿದರು. ಹರಿಯಾಣದಲ್ಲಿ ಶಿಶು ಲಿಂಗಾನುಪಾತ ಭರವಸೆದಾಯಕವಾಗುತ್ತಿದೆ ಎಂದು ಅವರು ಅಲ್ಲಿನ ಸರ್ಕಾರಕ್ಕೆ ಅಭಿನಂದನೆ ತಿಳಿಸಿದರು. ದೇಶದ ಹುತಾತ್ಮರಿಗೆ ಗೌರವ ಸೂಚಿಸಲು ಪ್ರತಿ ವರ್ಷ ಜನವರಿ ೩೦ರಂದು ಎರಡು ನಿಮಿಷಗಳ ಮೌನಾಚರಣೆ ಮಾಡುವಂತೆ ಜನತೆಗೆ ಮನವಿ ಮಾಡಿದರು.                                
                            
                        
                    
