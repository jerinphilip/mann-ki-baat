
                        
                            
                                    মন কী বাত, জুলাই ২০১৮ 
                                
                            
                                
                                    ঐগী নুংশিজরবা ইরৈবাকচাশিং, খুরুমজরি। হন্দক-মরক মফম কয়া মরুমদা নোং ফজনা চুবগী পাউ লাক্লি। মফম খরদা নোং কা হেন্না চুবদগী মীপাইবা পোক্নবগী পাউসু লাক্লি অমসুং মফম খরদদি হৌজিকসু মীয়াম্না নোংবু খৌরাংনা ঙাইনবসু য়াওরি। ভারতকী পাক-চাউরবা, মখল-মখা অসিদা নোং অসিসু করিগুম্বদা অপাম-পামদগী শক্লোন উৎলকই, অদুবু ঐখোয়না নোংদা করম্না তাইনরুনি, মীওইবা মশামক্ননি মহৌশাগা য়েংথিননবগী লম্বী খল্লুরিবা অমসুং মসিগী মহয়নি করিগুম্বা মতমদা মহৌশানা ঐখোয়দা শাওরিবসি। মরম অদুনা ঐখোয় পুম্নমক্না মহৌশাবু কনবা, য়োকখৎপা অমসুং ঙাক-শেনবনা ঐখোয়গী ইথৌদাং ওইরসি। অসুম্না তৌরবদি মহৌশাগী খল অসি মশানা অদুম্মক ঙাকচরগনি। হৌখিবা নুমিৎ খরনিগী মমাংদা মহৌশাগী ওইবা খুদোং থিবা থৌদোক অমনা মালেম পুম্নমক্কী মীওইশিংগী পুক্নীং তনিকহনখি। ময়াম্না তি.ভি.দা উবীরম্লগনি, থাইলেন্দা নহা ওইরিবা ফুতবোল শান্নরোই ১২ অমসুং মখোয়গী কোচ শুরুং অমদা কোইবা চৎখি। শুরুং অদুগী মনুংদা চংখিবা অমসুং থোরকপদা পুং খরতমক চংই। অদুবু নুমিৎ অদুদা মখোয়না মনুংদা হেক চংখিবগা নোং কন্না চুবদগী শুরুংগী থোঙ্গান্দা ঈশিং য়াম্না তুংশিনখিবনা মরম ওইদুনা মখোয়গী থোরকফম লৈখিদে। লম্বী লৈতবদগী মখোয় শুরুং মনুংদুদা নুমিৎ ১৮নি লৈপুং মচা অমদা লৈখি। মতম অদুদা মখোয়না খল্লমগদবা ৱাখল অদু অমুক্তা খনবীয়ু। নাকল অমরোমদনা মালেম অসিগী মীপুম খুদিংমক্না মখোয়গী শোইদ-ঙামদনবগীদমক তাইবং মপুদা থৌনীজখি। মখোয়বু শোইদ-ঙামদনা কনবা ঙম্লে তাবদা মীয়াম্না নুংঙাইবা পোক্নখি। ঐগী পুক্নীংদা থৌদোক অসিবু অতোপ্পা মীৎয়ং অমদা য়েংনীংবা ফাওরকই। হায়বদি মনুংদা লৈখিবশিং অদু কন্ননবা হোৎনখিবা অদু মতৌ করম্না ওইথোকখিবগে হায়বসিনি। মীপুম খুদিংমক্না মাগী মাগী থৌদাং অদু য়াম্না থৌনা লৈনা পাংথোকখি হায়না খঙবা ঙমজরে। ময়াম পুন্না তীম অমত্তা ওইনা খোংজং অসিদা চংশিনমিন্নখি। ময়াম পুম্নমক্কী অরেপ্পা পুকচেল অমসুং খাংবা ঙম্বগী থৌনা অদু তমজনীংঙাইনি। ওপরেসন অদুদা থাইলেন্দগী ঈশিং লান্মীগী মীওই অমা থৱাই থাখি। অদুক থিনা লুরবা ফিভম অদুদা ঈশিংনা থল্লবা মম্লবা শুরুং অদুদা চংখিবা মহাক্কী থৌনা অদুবু মালেম পুম্নমক্না ঙক্নখি। মসিনা তাক্লিবদি অঙকপা থৌদোক অমা থোকপা মতমদা ঐখোয়না পুকচেল চেৎনা চপ য়ুংনা হোৎনরবদি ঙমদবা হায়বা লৈতে। হৌখিবা নুমিৎ খরনিগী মমাংদা ঐখোয়গী লৈবাক অসিগী নুংশিজরবা কবি নীরজ ঐখোয় পুম্নমকপু থাদোক্লম্লগা চৎখ্রে। মহাক্কী থোইদোকপা মগুন্দি আশা, থাজবা, পুকচেল চেৎপা অমসুং মশানা ইশাবু থাজজবনি। নীরজজীগী ৱাফমশিং অসিনা ঐখোয় ভারত মচা পুম্নমক্তা থৌনা পীবা ঙমগনি। মহাক্না অসুম্না ইরম্মি – অমম্বদি মমদুনা অদম্মক লৈগনি,নোংলৈ নুংশিৎ কয়া লাক্লবসু,নোংথাং কয়া তারক্লবসু,থাওমৈ অদু থাল্লবসু,অমম্বদি মমদুনা অদুম্মক লৈগনি।নীরজজীবু ঐহাক্না ইকাই খুম্নজবগা লোইননা শ্রদ্ধাঞ্জলি কৎচরি। ‘খুরুমজরি প্রধান মন্ত্রীজী ঐগী মিং সত্যম কৌই। ঐহাক হন্দক দিল্লী য়ুনিভর্সিতীদা অহানবা চহিদা মিং চঞ্জরে। ঐখোয়গী স্কুলগী বোর্দ পরিখা ময়াদা এগজাম স্ত্রেস অমদি এজুকেসনগী মরমদা ৱাফম কয়া থম্বীখি। হৌজিক অমুক ঐখোয়গুম্বশিংগীদমক করি পাউ লৈবীরিগে? তশেংবগীদি জুলাই অমসুং ওগস্ত থা অসি লৌমী অমসুং নহারোলশিংগী য়াম্না মরু ওইবা মতম্নি। তাঙ্কক অসি কোলেজশিংগী পীক সিজন্নি। সত্যমগুম্বা নহা লাখ কয়া অমা স্কুলদগী কোলেজদা চংলমগনি। ফেব্রুৱারী অমদি মার্চ থা অসি এগজাম, পেপর্স, অন্সরদা হৌখ্রে অদুগা এপ্রিল অমসুং মেদনা শুতিগী নুংঙাইরবা মরক্তা রিজল্তশিং, পুন্সিগী তুংগী লম্বী খনবদা, কেরিয়র খনবদা হৌখ্রে। জুলাই থা অসি নহাশিং অসিনা পুন্সিগী অনৌবা খোংফম অমদা খোং থাংজিনবা মতম্নি। হৌজিক ফোকস ক্বেসন্দগী হন্দোক্লগা কৎ-ওফ লোমদা চংশিল্লক্লি। মহৈরোইশিংগী পুক্নীং অসি য়ুমলোমদগী হোস্তেল্লোমদা চংশিল্লকই। মহৈরোইশিং অসি মমা-মপাগী মরুমদগী থোরক্লগা ওজাগী মরুমদা চংলকই। ঐহাক্না থাজৈ, ঐহাক্কী নহা ওইরিবা মরূপশিং কোলেজগী পুন্সি হৌগৎলকপা অসি য়াম্না মথুম-মরাং হৌবগা লোইননা নুংঙাইরমগনি। অহানবা ওইনা য়ুমদগী, খু্ঙ্গংদগী, ঙাক-শেন্দুনা লৈবা ফিভমদগী মপান থোরক্লগা ইশানা ইশাবু শাথৌবা ওইগদৌরিবনি। য়ামখ্রবা নহা কয়া অহানবা ওইনা য়ুম থাদোক্লগা মশাগী পুন্সিবু অনৌবা মাইকৈ অমা পীবা থোরক্কদৌরিবনি। মহৈরোই কয়া অমনা মাগী মাগী কোলেজদা চংলম্লগনি, খরা অমনা চংগদৌরম্লগনি। ঐহাক্না নখোয়দা হায়গদবা হায়ববু পুক্নীং লৈতানা লৈয়ু পুন্সিগী নুংঙাইবা লৌ। লাইরিক নত্তনা অতৈ উপাই লৈতে, স্তদীদি তৌদবা য়াদে। অদুবু অনৌ অনৌবা হিরমশিং থিজিন্নবা হোৎনগদবনি। অঙাং ওইরিঙৈগী মরূপশিং অসি মমল য়ামখ্রে। অদুবু অনৌবা মরূপ খনবা অমসুং লোইনবা মতমদা য়াম্না চেকশিনগদবনি। অনৌবা খরা তমসি, খুদম ওইনা অনৌবা স্কিল, অনৌ অনৌবা লোন অসিনচিংবা। য়ুম থাদোক্লগা মপান্দা লাইরিক তম্বা চৎলিবা নহাশিং অসিনা অনৌবা মফম অদু দিস্কোভর তৌসি। মফম অদুগী মরমদা খঙনবা হোৎনসি। মফম অদুগী মী, লোন, চৎনবী-নাৎ অদুবু খঙননবা হোৎনসি। মফম অদুগী য়েংবা য়াবা মফমশিং লৈরমগনি, মদুদা চৎলু, মফম অদুগী মরমদা খঙননবা হোৎনৌ। পুন্সিগী অনৌবা তাঙ্কক অমা হৌগদৌরিবা নহাশিংবু য়াইফ-পাউজেল পীজরি। কোলেজ হৌবগী ৱাফম মরক অসিদা ঐহাক্না পাউদা উবা ৱাফম অমা নীংশিংলকই মদুদি মধ্য প্রদেশকী য়াম্না লাইরবা মহৈরোই আশারাম চৌধরীনা পুন্সিগী অৱাবা খুদোংচাদবা কয়া মায়োক্নরগা মাই পাকপা ঙমখি। মহাক্না জোধপুরগী এইম্সকী এম.বি.বি.এস.কী পরিখাদা অহানবা থাবদা মাই পাকপা ঙমখি। মাগী মপা অদু অমোৎ-অকাই শেংলগা ইমুং পুবা মীশক্নি। মহাক্কী মাই পাকপা অসিদা য়াইফ-পাউজেল পীজরি। অসিগুম্বা লাইরবা ইমুং কয়াগী মহৈরোই কয়া মনা অৱাবা কয়া মায়োক্নরক্লগা মাই পাকপা ঙমখিবশিং অসিনা ঐখোয়দা থৌনা হাপ্লি। তি.দি.সি.গী বস থৌবগী মচা প্রিন্স কুমারবু ওইরো নত্রগা কোলকতাগী ফুতপাথকী স্ত্রিৎ লাইৎকী মখাদা লাইরিক পাখিবা অভয় গুপ্তবু ওইরো, অহমদবাদকী ওতো থৌবা অমগী মচানুপী আফরীন শেখ, নাগপুরগী বস থৌবা অমগী মচানুপী খুশী, নত্রগা হরিয়ানাগী চৌকীদার অমগী মচা কার্তিক, ঝারখন্দা চেক্কোন অমদা থবক শুবা অমগী মচা রমেশ সাহু, রমেশ মশামকসু মেলাদা শান্নপোৎ য়োল্লি। গুরগাউংগী মীমান্নদ্রবী ইচানুপী অনুশকা পান্দা অসি পোকপদগী স্পাইনেল মস্কুলর এত্রোফী হায়বা লাইনা অমা লোইনরকই। অদুবু মখোয় খুদিংমক অসিনা অচেৎপা ৱাশক অমসুং থৌনাগা লোইননা অপনবা পুম্নমক নমখাইরগা মাই পাকপা ঙমখি। ঐখোয়না ঐখোয়গী অকোইবদা মুন্না য়েংলবদি অসিগুম্বা খুদম কয়ামরুম হেন্না উবা ফংগনি। লৈবাক্কী মফম অমগী অসিগুম্বা অফবা থৌদোকশিং ঐগী পুক্নীংদা থৌনা হাপ্পা ৱারীশিং অসি লীবা মতমদা নীরজগী ৱাফম অসি নীংশিংলকই, মসিনা ঐখোয়গী পুন্সিগী পান্দমসু ওইরিবনি। নীরজনা হায়বীরম্মি – অতিয়াগী ঈশৈ অসি তাহনগনি মালেমদা ঐনা,অমম্বা পুম্নমকপু অঙানবদা কৌগনি ঐনা,লৈগী লৈনম্না থাংশাংবু কক্কনি,অদুগা শক-শক্তুনা চীংজাউশিংবু হৌদোক্কনি ঐনা। নুংশিজরবা ইরৈবাক মচাশিং নুমিৎ খরনিগী মমাংদা পাউ অমনা ঐগী পুক্নীং চিংশিনখি, ইরকখি – নহা অনিনা মোদীগী মঙলান মঙফাওনহল্লে। পাউ অদু মনুং পারুবদা খঙবা ঙমখি মদুদি মতৌ করম্না ঐখোয়গী নহাশিংনা তেক্নোলোজীবু হৈশিংনা অমদি ক্রিয়েতিব ওইবা মওংদা শিজিন্নদুনা মীচম মীয়ামগী পুক্নীংদা অহোংবা কয়া পুরক্নবা হোৎনরি হাবসিনি। অমেরিকাগী শহর সান জোস, মদু তেক্নোলোজীগী হব ওইনা খঙনৈ। মফম অদুদা অমুকখক ভারতকী নহাশিংগা উনজনবগী তাঞ্জা ফংজখি। ঐহাক্না মখোয়দা মতম খজিক্তং খাইদোক্লগা মখোয়গী হৈ-শিংবা অদু শিজিন্নদুনা ভারতকীদমক করিগুম্বা খরা তৌনবা হায়খি। ঐহাক্না ব্রেন-দ্রেনবু ব্রেন-গেন্দা ওন্থোক্নবা হায়খি। রায়বরেলীগী আই.তি. প্রোফেস্নেল অনি, য়োগেশ শাহু অমসুং রজনীশ বাজপেয়ীনা মখোয়গী প্রোফেস্নেল স্কিলশিং অদু শিজিন্নরগা স্মার্তগাউং এপ কৌবা এপ অমা শেমখি। এপ অসিনা খুঙ্গংগী মীওইশিংবু মালেম পুম্বগা শম্নহনবতা নত্তনা মখোয়না খঙনীংবা হিরম খুদিংমক মখোয় মশাগী মোবাইল ফোন্দা ফংবা ঙমহল্লে। রায়বরেলীগী খুঙ্গং তৌধকপুরগী মীয়াম, খুঙ্গংগী প্রধান, দিস্ত্রিক মেজিস্ত্রেৎ, সি.দি.ও., পুম্নমক্না মীয়ামদা এপ অসি শিজিন্ননবগীদমক্তা এপ অসিগী কান্নবা খঙহন্নবা হোৎনখি। এপ অসিনা অমরোমদা খুঙ্গংদা দিজিতেলগী ইহৌ লাকহন্নবগী থবক তৌরি। খুঙ্গংদা করিগুম্বা চাউখৎ-থৌরাং অমা পাইখৎলকপদা এপ অসিগী মতেংনা রেকোর্দ তৌবা, ত্রেক তৌবা অমসুং মোনীতর তৌবদা লাইথোকহল্লে। এপ অসিদা খুঙ্গংগী ফোন দাইরেক্তোরী, ন্যুজ সেক্সন, ইভেন্ত লিস্ত, হেল্থ সেন্তর অমসুং ইনফোমেসন সেন্তরশিং য়াওরি। এপ অসিনা লৌমীশিংদসু কান্নবা পীরি অমরোমদা মসিনা মখোয়গী কৈথেল অমগুম্না থবক তৌরি। ঐখোয়না থৌদোক অসি মুন্না খন্দুনা য়েংলবদি ৱাফম অমা খঙবা ঙম্লক্কনি। নহা অদু ভারত থাদোকখিবা চহি কয়া শুরম্লগনি। মহাক হৌজিক মফম অদুগী লৈহাওগা চান্ননা হিংলিবা ওইরমগনি। অদুবু মহাক্না মহাক্কী খুঙ্গংগী মথৌ তবশিং অদু খঙখি। মহাক্কা খুঙ্গং অদুগা থমোইগী ওইবা মরি অদু লৈনরি। মহাক্কী খুঙ্গংবু নুংশিজবা অমদি মদুগীদমক করিগুম্বা খরা তৌগে হায়বগী ৱাখল অসি ভারত মচা খুদিংমক্কী পুক্নীংদা লৈ। মতমগী মতুং ইন্না লাপ্নখিবনা মরম ওইদুনা ঙৈহাক নাথৈনরুরবসু করিগুম্বা থৌদোক নত্রগা কনাগুম্বনা নীংশিংলকপদা ৱাখল্লোন অদু ময়োল খংচোং চোংলকই। ঐখোয় ইশা অসি মতমগী খোংলৈ তুংইন্না অমদি থৌদোক কয়ানা ঐখোয়বু ৱাখল অদুদগী নাথৈখ্রবরা হায়না ইথন্তা য়েংজবা চুমগনি। ‘ইকাই খুম্নজরবা প্রধান মন্ত্রীজী খুরুমজরি, ঐ কোল্হাপুরদগী সন্তোশ কাকরেনি, মারাস্ত্রদগী তৌজরকপনি। পন্ধরপুরগী বারী হায়বসি মহারাস্ত্রগী অরীবা চৎনবীনি। মসি চহি খুদিংগী য়াম্না হরাও-তয়াম্না পাংথোকই। চাউরাক্না কাংলুপ ৭-৮না মসিদা শরুক য়াই। অসিগুম্বা অঙকপা কুম্মৈ অসিগী মরমদা লৈবাক অসিগী অতৈ মীওইশিংনা খঙননবা, অদোম্না বারীগী মতাংদা ই-পাউ পীবীয়ু।’সন্তোসজী অদোমগী ফোন কোল অসিগীদমক হন্না হন্না থাগৎচরি।তশেংনমক পন্ধরপুরগী খোংচৎ অসি অঙকপা খোংচৎ অমনি। মরূপশা, ইঙেল থাগী একাদশী হন্দক্না জুলাই ২৩দা তাখিবা নুমিৎ অসিদা পন্ধরপুরগী খোংচৎ অসি পাংথোকই। পন্ধরপুর হায়বসি মহারাস্ত্রগী সোলাপুর জিলাগী শেংলবা শহর অমনি। ইঙেলগী একাদশীগী চাউরাক্না নুমিৎ ১৫–২০গী মমাংদা লাইফম কোইবশিংনা মখোয়গী দোলাইগা লোইননা পন্ধরপুরগী খোংচৎকীদমক খোংনা থোরক্নৈ। বারী হায়না খঙনবা খোংচৎ অসিদা মীওই লাখ কয়ানা শরুক য়াই। লম্বোইবা জ্ঞানেশ্বর অমসুং তুকারামগী খুরুমশিং অদু দোলাইদা হাপ্লগা বিৎথল–বিৎথল হায়না শকপগা লোইননা শগোই শার–শারদুনা খোংনা পন্ধরপুরলোমদা লাক্নৈ। খোংচৎ অসি মহৈ, চৎন–লোনচৎ অমসুং নোল্লুপকগী তুংনফম্নি। লাইফম কোইবা লাকপশিংনা ভগবান বিৎথল, বিথৱা নত্রগা পান্দপরঙ্গা হায়না খঙনবা অসিগী দর্শনগীদমক মফম অদুদা য়ৌনরকই। ভগবান বিৎথল অসি লৈত–লাইরা অমদি তোল্ল–তারবশিংবু ঙাকপী–শেনবীবা মপুনি। মহারাস্ত্রা, কর্নাতক, গোৱা, আন্ধ্র প্রদেশ, তেলঙ্গনাগী মীওইশিংনা মহাকপু নীংজৈ। পন্ধরপুরগী বিথোৱা লাইশঙদা চৎপা অমসুং মফম অদুগী মগুন অমসুং ফজবা য়েংবগী থোইদোকপা নুংঙাইবা অমা লৈ। মন কী বাত তাবীরিবা মীয়ামদা ঐনা হায়জনীংবদি তাঞ্জা ফংলবদি অমুক্তং পন্ধরপুরগী খোংচৎতা শরুক য়াবীয়ু। জ্ঞানেশ্বর, নামদেব, একনাথ, রামদাস, তুকারামনচিংবা অথোইবা লম্বোইবা কয়ানা মহারাস্ত্রগী মীচমশিংদা লৌশিং কয়া তাকপীরি। অরানবা থাজনবীগী মায়োক্তা লেপ্ননবা থৌনা পীরি অমসুং ভারতকী কাচিন–কোয়া খুদিংদা অথোইবা লম্বোইবশিং অসিনা থৌনা কয়া পীবীরি। মখোয়দগী ঐখোয়না নুংশিনবা অমসুং ইচিল–ইনাও ওইবগী অথোইবা পাউতাক ফংলি। মখোয়শিং অসিননি মতম মতমগী ওইনা খুন্নাই অসিগী অথোইবা পুথোক্লগা অচুম্বা লম্বেল তাকপীরিবা। অরানবা চৎনবীশিং মুথৎলগা নুংশিনবা অমদি মান্নবা খুন্নাই অমা পুরক্নবগী লম্বী তাকপীরিবা। ঐখোয়গী ভারত ইমা অসি অথোইবীনি। অথোইবা লম্বোইবা কয়া লৈবাক অসিদা পোকখিবগুম অথোইবা মহাপুরুশ কয়া অমসুং লৈবাক অসিদা পোকখি। মখোয়না ইরৈবাক অসিগীদমক পুন্সি কৎথোকখি। লোকমান্য তিলক অসি অথোইবশিং অসিগী মনুংদা অমনি, ঐখোয়না মহাকপু জুলাই ২৩দা মহাক্কী মপোক নুমিৎ অমসুং ওগস্ত ১দা মহাক্কী লৈখিদগী কুমওন নুমিত্তা নৌহৌননা নীংশিংই।ঐগী নুংশিরবা ইরৈবাক মচাশিং, ঐনা মমাংদসু হায়জখিবা অদুনি মদুদি লোকমান্য তিলকপু নীংশিংজবগা লোইননা অদোমদা ৱাফম অমা হায়জরি মদুদি ঐখোয়না গনেশ ইরাৎপগী কুম্মৈ য়াম্না হরাও তয়াম্না পাংথোকসি, অদুবু অকোইবগী ফিভমদদি শোকহন্দনা পাংথোকসি। গনেশজীগী মুর্তীদগী হৌরগা শেম–শাবা অমদি মকে শেমবগী পোৎলমশিংসু অকোইবগী ফিভমদা অকাইবা থোকহন্দনবগী মওংদা শেম–শাসি। লোইননা শহর অপুম্বদা অকোইবগী ফিভমদা কাইহন্দবা কুম্মৈগী অথোই–অহেন তান্নবগী মনা থমসি। লোইননা মাই গোব অমদি নরেন্দ্র মোদী এপ্তসু অকোইবগী ফিভমদা শোক্তবা গনেশ পুজাগী কুম্মৈ পাংথোক্ননবা য়ারিবমখৈ পাউজেল পীসি। ঐনা অদোমগী ৱাফম অদু মীয়ামদা অমুক য়ৌহঞ্জগে। লোকমান্য তিলক্না লৈবাক মীয়াম্বু পুক্নীং থৌগৎখি, মহাক্না লাওখি – নীংতম্বা হায়বা অসি ঐখোয়গী পোকপদগী য়াওরক্লবা হক্নি। ঐখোয়না মসি শোইদনা ফংনবা হোৎনগনি। হৌজিক্কী ফিভম অসিদা মসি হায়ফম থোকই, ‘নীংতম্বা হায়বা অসি ঐখোয়গী পোকপদগী য়াওরক্লবা হক্নি। ঐখোয়না মসি শোইদনা ফংনবা হোৎনগনি।’ ভারত মচা খুদিংমক্না অফবা লৈঙাক অমদি চাউখৎপগী অফবা খুদম ওইগদবনি। মসিনা অনৌবা ভারত অমা শেম্বা ঙমগনি। তিলক্না তাইবং খোংদারকখিবা চহি য়াঙ্খৈগী মতুংদা, নুমিৎ অসিমক্তদা হায়বদি জুলাইগী তাং ২৩দা ভারত ইমাগী মথৌনা ফবা মপারী অমা পোকখি। মহাক্না লৈবাক মীয়াম্বু নীং তম্লবা ভারতকী হাংলবা মালংদা নুংঙাইনা হিংজনবগীদমক মপুন্সি কৎথোকখি। ঐনা হায়জরিবা অসি চন্দ্রশেখর আজাদকী মরমদনি। ভারতকী করম্বা নহাবু ৱাহৈশিং অসিনা শুমহৎতবা য়াওবগে –‘ঙক য়োনবগী ৱাখল্লোন অসি হৌজিক্ক ঐখোয়গী থমোইদা ফাউরি,য়েক্নবগী মপাঙ্গল অসি কয়াম্না কনবগে য়েংলসি।’পরেংশিং অসিনা অশফাক উল্লাহ খান, ভগত সিংহ, চন্দ্রশেখর আজাদনচিংবা নহা কয়াবু ইথিল পীখি। চন্দ্রশেখর আজাদকী থৌনা ফবা অমদি নীং তম্বগী অকনবা ৱাখল্লোন অদুনা নহা কয়াবু ইথিল পীখি। আজাদনা মথ্বাই খুবাক্তা হাপখি অদুবু মীরম লৈঙাক্কী মমাংদদি মঙক খক নোনখিদে। ঐনা মধ্য প্রদেশতা চন্দ্রশেখর আজাদকী খুঙ্গং অলীরাজপুরদা চৎপা ফংজখিবদুসু ঐগী লাইবক ফবনি। ইলাহবাদকী চন্দ্রশেখর আজাদ পার্ক্তা লৈ খুজোক অমত্তং কৎচনবগী খুদোংচাবা ফংজখি। মহাক মীরৈবাক মচাগী নোংমৈ মরুনা পান্দুনা শিনীংখিদে। নীং তম্বনবগীদমক লান্থেংনদুনা হিংখি অদুগা শিরবসু নীং তম্না। মসিনি মাগী থোইদোকপা মগুন হায়ববু। ভারত ইমাগী অথোইবা মপারী অনি লোকমান্য তিলক অমদি চন্দ্রশেখর আজাদকী মফমদা অমুক হন্না ইকোক নোঞ্জরি।হন্দক্তা ফিন্দলেন্দা পাংথোকখিবা জুনিয়র অন্দর–২০গী মালেমগী ওইবা এথলেতিক্স চেম্পিয়নশিপ্তা ভারতকী থৌনা ফবী, লৌমী অমগী মচানুপী হীমা দাসনা সনাগী তকমান ফংদুনা অনৌবা পুৱারী অমা শেমখ্রে। লৈবাক অসিগী মমোমলোই এক্তা ভয়ান্না ঐগী চিথীগী পাউখুম ওইনা ইন্দোনেসিয়াদগী ইমেল থারকই মদুদা মহাক্না মফম অদুদা এশিয়ান গেম্সকী শেম–শারি হায়না পাউদম্লকই। মহাক্কী ইমেল অদুদা, কনাগুম্বা শান্নরোই অমগী খ্বাইদগী মমল য়াম্বা মীকুপ অসি মানা মচু অহুমগী ফিরাল পাইদুনা লেপ্পা অদুনি। ঐ মদু ফংলে, মদুগীদমক ঐহাক্না চাউথোকচৈ। এক্তা, নহাক্কীদমক্তা ঐখোয় পুম্বনা চাউথোকচরি। নহাক্না ভারতকী মিংচৎ পুরকলে। তুনিসিয়াদা পাংথোকখিবা মালেমগী ওইবা এথলেতিক্স গ্রান্দ প্রিক্স ২০১৮দা এক্তানা সনাগী অমসুং শেঞ্জেংগী তকমান ফংলকখি। মহাক্না মাই পাকপা অসি থোইদোকপা অমা ওইরিবগী মরমদি মহাক্কী শিংনবনা মহাক্কী মাই পাকপগী মরম ওইখিবা অদুনি। এক্তা ভয়ান হৌখিবা চহি ২০০৩দা লম্বীগী খুদোংথিবা অমদা মাগী মখা থংবা হকচাং তঙ্খাই অমা শিজিন্নবা য়াখিদবনি। অদুবু ইচানুপী অসিনা থৌনা হন্দনা, মশাবু থৌনা পীজরদুনা মাই পাকপা ফংলকখিবনি। অতোপ্পা হকচাংগী ফিভম শোইনাইরবা য়োগেস কথুনিয়ানা বর্লিন্দা পাংথোকখিবা পেরা এথলেতিক্স গ্রান্দ প্রিক্সতা দিস্কস লংবদা সনাগী তকমান ফংদুনা ৱর্ল্দ রেকোর্দ থমখি। মহাক্কা লোইননা সুন্দর সিংহ গুর্জরনসু তা লংবদা সনাগী তকমান ফংখি। ঐনা এক্তা ভয়ানজী, য়োগেশ কথুনিয়াজী অমসুং সুন্দর সিংহ গুর্জরজী নখোয় পুম্নমক্কী থৌনা অমসুং ৱাখল্লোন অদুবু থাগৎচরি। নখোয় পুম্নমক চাউখৎপা, য়াইফবা ওইরসনু, শান্নদুনা লৈবা অমদি মাই পাকপা ওইরসনু।নুংশিজরবা ঐগী ইরৈবাক মচাশিং, ওগস্ত থা অসি পুৱারীগী থৌদোক কয়া, কুম্মৈ কয়াতনা থল্লি। অদুবু নোংজু–নুংশাগী ফিভম্না মরম ওইদুনা ইমুংদা অনা–অয়েক কয়াসু য়াওদবা নত্তে। ঐনা অদোমগী হকচাং ফনা লৈনবগীদমক, লৈবাক নীংবগী ৱাখল্লোন পোকহল্লিবা ওগস্ত থা অমদি চহি চা কয়াদগী চৎনরক্লিবা কুম্মৈ ফিয়োং কয়া অসিগীদমক হন্না হন্না য়াইফ–পাউজোল পীজরি। মথংগী মন কী বাত্তা অমুক উনরসি।হন্না হন্না থাগৎচরি।                                
                            
                        
                    
